
	بسم‌الله‌الرّحمن‌الرّحیم‌(۱)
	 مسئله‌ى بازار و اصناف، و ورود در میدان مبارزه از سوى این جمع و این قشر، یکى از مسائل مهمّ تاریخ انقلاب ما است. بنده تصدیق میکنم و از نزدیک شاهد بودم که جزو اوّلین گروه‌ها و شاید بشود گفت اوّلین گروهى که به نداى امام در نهضت پاسخ دادند، بازاریان متدیّن بودند - در سراسر کشور به‌نحوى لکن عمدتاً در تهران و بعضى شهرهاى بزرگ - و فضاى کشور را در سال ۴۱ گرم کردند؛ و همچنین در طول این سالهاى متمادى همین‌جور بوده. حالا شما از کسانى از برجستگان اصناف اسم آوردید،(۲) ولیکن تعداد اشخاص نام‌آور و برجسته، خیلى بیش از اینها است و بسیارى از اینها شناخته شده نیستند؛ این کنگره‌اى که شما دارید یقیناً کمک خواهد کرد به اینکه نام این آبرومندانِ نظام اسلامى و انقلاب اسلامى زنده بشود و احیا بشود؛ بسیار کار بجا و بموردى است. در اصناف هم بعضى از کسانى که مشغول کار بودند، کار خودشان را در خدمت انقلاب، و در خدمت جنگ قرار دادند که اینها را ما از نزدیک دیدیم؛ بعضى خودشان رفتند جبهه؛ بعضى کارشان را بردند جبهه؛ بعضى تَمویل(۳) کردند جبهه‌ها را و کمکهاى مالى کردند؛ کارهاى بسیار باارزشى انجام گرفته و انصافاً حقّ و سهم آنها و نصیب آنها هم این است که حتماً یک یادبود بزرگى، کنگره‌ى خوبى انجام بگیرد، که حالا بحمدالله شما در صدد این هستید. و ان‌شاءالله خداوند کمک کند به شما که بتوانید این کار را با محتواهاى خوب - همین‌طور که اشاره کردند - (۴) انجام بدهید؛ ...  ان‌شاءالله موفّق و مؤیّد باشید.
	
	۱) این کنگره با حمایت سازمان بسیج اصناف، به منظور گرامیداشت شهداى کسبه و بازار سراسر کشور، در سوّم شهریور سال جارى برگزار میشود.
	۲) اشاره‌ى حجّت‌الاسلام احدى نژاد به اسامى برخى شهدا و برجستگان اصناف، ازجمله: حاج مهدى عراقى، حاج صادق امانى، حاج سیّد اسدالله لاجوردى، حاج اسماعیل رضائى، حاج طیّب، مرحوم عسکراولادى.
	۳) کمک مالى
	۴) اشاره‌ى مسئول سازمان بسیج اصناف به تولید محتوا براى این کنگره، شامل: تولید و چاپ کتاب، تولید برنامه‌هاى مستند، تولید نرم‌افزار اطّلاعات و آثار، جمع آورى اطّلاعات و آثار.