
	بسم‌اللَّه‌الرّحمن‌الرّحیم‌
	خدا را شکر و سپاس عرض میکنم که بعد از سالها این توفیق را به بنده ارزانی داشت که با شما مردم عزیز گرمسار، از نزدیک این دیدار صمیمی و پُرشور را داشته باشیم. البته تصدیق میکنم که حق گرمسار این بود که قبل از این ما با شما مردم عزیز دیدار میکردیم؛ چون شما همسایه‌ی تهران هستید و بنده مکرراً تصمیم داشتم که بالخصوص به شهر گرمسار بیایم و با مردم عزیزِ این منطقه ملاقات کنم. به هر حال این توفیق امروز دست داد.
	
	بحمداللَّه شهر گرمسار در این استان جزو شهرهایی است که شاخصهای آن جزو شاخصهای بالاست. مردمِ علاقه‌مند و پُرشور، سطح بالای سواد در کل منطقه و شهرستان، و استعدادهای خوب که نشانه‌ی آن را در برخی از نخبگانِ برجسته‌ی کشوری ما مشاهده کردیم؛ هم قبل از این سفر، هم در این سفر، با بعضی از نخبگانِ برجسته‌ی کشور که اهل گرمسارند و از این منطقه برخاسته‌اند، ملاقات کردیم.
	
	این منطقه، منطقه‌ای است که با علم و سواد و معلومات و کار شناخته شده است و این برای جوانان آن باید یک شاخص امید و تلاش و حرکت باشد. جوانانِ عزیزِ این شهرستان، میتوانند آینده‌ای را که در آن، بیشترِ عمر خود را خواهند گذراند، به شکلی ببینند که در آن نقش ایفا میکنند و میتوانند در ساختن کشورِ عزیزشان سهم قابل توجهی داشته باشند.
	
	من در پایانِ این سفر چند روزه به استان سمنان، امروز یک بحث کوتاهی به صورت جمع‌بندی شده درباره‌ی مجموعه‌ی اوضاع کشور عزیزمان عرض میکنم.
	
	شما مردم علاقه‌مند و پُرشور - بخصوص جوانها - که به سرنوشت کشورتان علاقه‌مندید و مایلید در آینده‌ی کشور نقش ایفا کنید، این را بدانید که بحمداللَّه اوضاع کشور عزیز ما در این برهه‌ی از زمان در طول سالیان گذشته، جزو برترین اوضاع و احوالی است که این کشور به خود دیده است. امروز نظام سیاسی کشور از همیشه مستحکمتر است. آن کسانی که از اول انقلاب درصدد بوده‌اند که ثبات سیاسی کشور را متزلزل کنند و از بین ببرند، امروز شاهد هستند که کشور از یک ثبات سیاسىِ کامل برخوردار است.
	
	آحاد مردم، مردم بخشهای مختلف کشور و قشرهای گوناگون جامعه، در یک هماهنگی مطلوب و با یک برخوردِ هوشمندانه‌ی متناسب با یک ملت بزرگ، مسائل کشورشان را دنبال میکنند. مردم شعارها و آرمانهای ملی را با درک کامل بر زبان جاری میکنند؛ مثل همین شعارهایی که شما امروز دادید و در همه جا راجع به پیشرفتهای علمی، انرژی هسته‌ای و موقعیتهای سیاسی کشور در سطح بین‌المللی شعار میدهند. و امروز بیش از گذشته هم حتّی گفتمانِ عدالت‌طلبی و رفع تبعیض و مبارزه‌ی با فساد در کشور مستقر و حاکم است.
	
	نسل جوان انقلاب - و به قول متعارف و معروف، نسل سوم انقلاب - بااستعداد و قدردان زحمات گذشتگان خود است. جوانهایی که امروز در صحنه مشاهده میکنیم، در همه‌ی عرصه‌ها - پسران، دختران؛ در سطوح مختلف درس و سواد و علم - به مبانی و آرمانها و انگیزه‌های انقلابی گرایش عمومی دارند. وقتی یک ملتی از این تعداد جوان و از این نسبت سنی در مجموعه‌ی خود برخوردار است، باید امیدوار باشد. نسل نو، نسل تازه‌نفس و نسل امیدوار به آینده، همیشه این امکان را به یک کشور و یک ملت میدهد که با ابتکارات خود آینده را آنچنان که شایسته‌ی آن ملت است، بسازد. ما امروز یک چنین وضعی داریم. اکثر مردم جامعه‌ی ما جوانند؛ آن هم جوانانی که غالباً در دام گرفتاریها و فسادهایی که جوانهای دنیا در آن گرفتارند، گرفتار نشده‌اند. بنده قبول نمیکنم حرف افراد بدبینی را که نسل جوان ما را به انواع اتهامات متهم میکنند و اینها را واقع‌بینانه نمیدانم، بدبینانه میدانم. جوان جامعه‌ی امروز ایران با جوان دوران قبل از پیروزی انقلاب و با جوانان امروز در سطح کشورهای منطقه و بسیاری از کشورهای دنیا - که ما خبر داریم - از زمین تا آسمان تفاوت دارد. در دل و زندگی جوان ما باورهای دینی هست؛ بیمبالاتی و بیاعتنایی به ارزشها در جوانان ما بسیار کم است.
	
	من در نماز عید فطر این را از روی علم و اطلاع گفتم. در شبهای احیاء ماه رمضان امسال و در مراسم گوناگون دعا و تضرع، جوانانی از قشرهای مختلف و با ظواهر گوناگون شرکت کرده بودند؛ که اگر یک انسان سطحی و ظاهربین آن پسر یا آن دختر را با آن لباس - فرض بفرمایید - مشاهده کند، خیال میکند این اصلاً خدا را نمیشناسد؛ نه، این‌طور نیست. جوانهای ما دل در گروِ حقیقت دارند؛ دلهایشان نرم و نورانی است. هیچ وقت در این کشور در طول سالهای گذشته، از دوران جوانی و نوجوانی ما، به یاد نداریم که در ماه رمضان، در مساجد کشور یا در مسجد گوهرشاد مشهد، مردم بیایند اعتکاف بکنند. در ایام‌البیض سه روزِ متعارف ماه رجب یا ماه شعبان، ما تعداد معدودی در قم دیده بودیم که اعتکاف میکردند؛ آن هم غالباً طلبه‌ها. در غیر آن معمول نبود. امروز در ایام اعتکاف، دانشگاهها و مساجد و سرتاسر کشور و مساجد جامع، مملو از معتکفین است؛ علاوه‌ی بر آن، در دهه‌ی آخر ماه رمضان، جمعیت عظیمی مشغول اعتکاف بودند. چه کسانی؟ پیرمردها؟ پیرزن‌ها؟ نه، همین جوانها، جوانترینها. این دیگر در دنیا نظیر ندارد. این نسل جوان امروز ماست. امروز گرایش به دین و ارزشهای انقلابی، وجه غالب جامعه است.
	
	خوشبختانه یک دولت مردمی و پایبند به ارزشهای دینی هم سرِ کار است. خود رئیس جمهور با شیوه و منش مردمی، با ساده‌زیستی، با دلبستگی کامل به ارزشهای اسلامی، با شجاعت و اعتمادبه‌نفس، در میدان کار و تلاش است؛ اجزای دولت و خود رئیس جمهور، کمربسته‌ی خدمت به مردم مشغول کار هستند. ابتکار عمل را - هم در مسائل کشور و هم در مسائل بین‌المللی - در دست دارند. امروز در عرصه‌ی بین‌المللی دیگر این‌طور نیست که مسئولان کشور ما مجبور باشند دنبال حرف سیاستمداران و سیاست‌سازان بین‌المللی بدوند؛ نه، ابتکار عمل در دست مسئولان ماست. اعتمادبه‌نفس و ایمان و اتکاء به خدا در مسئولان کشور، یک چنین اثری دارد و امروز بحمداللَّه این‌طور است. رئیس جمهور، اهل کار، اهل ابتکار، اهل خدمت، اهل عمل، وارد میدان و خسته نشو است؛ این، افقها را روشن میکند. امروز نظام سیاسی ما این‌طوری است؛ نظام باثبات، مردم مؤمن، جوانان علاقه‌مند، پُرتحرک و پُرشور، و مسئولان دلسوز و علاقه‌مند، شجاع و دارای ابتکار عمل.
	
	در شاخصهای گوناگون کشور هم در همه جا نشانه‌ی پیشرفت را ملاحظه میکنیم. این گزارشی که چند هفته‌ی قبل، رئیس جمهور محترم از وضع کشور، مسائل اقتصادی و غیره به مردم داد، مورد تأیید کارشناسان منصف و حتّی در موارد بسیاری، مورد تأیید مراکز بین‌المللی است؛ که آن مراکز بین‌المللی غالباً نسبت به مسائل ما با غرض و عناد اظهارنظر میکنند؛ آنها در موارد بسیاری همین‌ها را تأیید کردند: در مسئله‌ی تورم، مسئله‌ی نرخ بیکاری و زمینه‌ی مبارزه‌ی با فساد. آنها انگیزه‌های معکوس دارند؛ در خیلی از موارد، انسان میبیند آماری که آنها میدهند، علمی و متکی بر واقعیت نیست، در واقع سیاسی است. مایلند اوضاع ما را بد جلوه دهند؛ اما همانها هم در موارد بسیاری به درست بودنِ گزارش اعتراف و تأکید کرده‌اند.
	
	امروز بحمداللَّه قشرهای عمومی مردم - بخصوص مردم مستضعف - امیدوارند. این امیدواری نه به خاطر این است که مشکلات برطرف شده است؛ ممکن است برطرف کردن مشکلات، سالها طول بکشد. گاهی انجام کارهای بزرگ احتیاج دارد به گذشت یک دوره، دو دوره‌ی عمر دولتها تا به نتیجه برسد؛ لیکن در عین حال مردم امیدوار و خوشحالند؛ چرا؟ چون احساس میکنند دارد کار میشود؛ در جهت رفع تبعیض و کمک به محرومان پیشرفت است؛ همین، دل مردم را خوشحال میکند. بنده هم تأکیدم همیشه - در طول این سالهای گذشته - به دولتها و مسئولان مختلف این بوده که کاری کنید چیزی از خود نشان بدهید که مردم بفهمند و قبول کنند که شما دارید کار میکنید و دارید به سمت اهداف حرکت میکنید. مردم ما، مردم بزرگواریاند.
	
	بنده تاریخ را زیاد خوانده‌ام، با مسائل گوناگون کشورها و ملتها هم آشنا هستم؛ خیلی از ملتها این نجابت، این صبر، این واقع‌بینی و این همراهی و همدلی را ندارند؛ کما اینکه بسیاری از ملتها این آگاهی و هُشیاری را ندارند که ملت ما دارد. ملت ما همین‌قدر احساس بکنند که مسئولان کشور میخواهند برای آنها کار کنند و در میدانند، بیکار ننشسته‌اند و برای خودشان چیزی نمیخواهند. این که ما این‌قدر روی ساده‌زیستی مسئولان تکیه میکنیم، این برای همین است که به مردم نشان بدهند برای خود کیسه نمیدوزند و به فکر ثروت‌اندوزی برای خودشان نیستند؛ این، مردم را امیدوار میکند و اعتماد آنها را برمیانگیزد. خیلی فرق است بین آن مسئولی که در دوران کوتاه مسئولیت خود در فکر این است که یک آینده‌ی مالی برای خود تأمین بکند؛ دائم به این طرف و آن طرف دست می‌اندازد و چنگ میزند، شاید بتواند آینده‌ی مالی و زندگی خودش را تأمین کند، و آن انسانی که در دوران مسئولیت، اصلاً به فکر تنها چیزی که نیست، مسائل شخصی است؛ اینها خیلی با هم تفاوت دارند.
	
	امروز در دنیا هر کسی به وزارتی، ریاستی و مدیریتی میرسد، جزو اولین اهدافش این است که از طرقی - حالا ولو ظاهراً قانونی - آینده‌ی خودش را تأمین کند؛ فردا که از کار کنار رفت، در فلان کمپانی، در فلان شرکت و در فلان سرمایه‌گذاری مهم سهمی داشته باشد. ما در نظام جمهوری اسلامی مایلیم مسئولان ما این‌طور نباشند. خوشبختانه میبینید امروز مسئولان کشور، خود رئیس جمهور در رأس آنها، به معنای واقعی کلمه، همه‌ی وقتشان را دارند برای مردم صرف میکنند.
	
	اقتدارِ بین‌المللی ملت ما، روحیه‌اش را تقویت کرده است؛ امروز همین مسئله‌ی انرژی هسته‌ای را - که این، یک مسئله است؛ همه‌ی مسائل ما که نیست - در سطح بین‌المللی همه پذیرفته‌اند که ایران بر سرِ این خواسته‌ی به حق و حق طبیعی خود، محکم ایستاده است. این اقتدار در عرصه‌ی بین‌المللی، روحیه‌ی مردم را هم به نوبه‌ی خود بالا می‌برد. رشد علم و رشد صنعت و فناوری در داخل کشور، فرصتهای خوبی را برای حل مشکلات به وجود آورده است. مسئله‌ی اساسیای که امروز هدف مسئولان کشور است، «مسئله‌ی اشتغال» است. دارند تلاش و فعالیت میکنند و کار میکنند که این معضل را - که از سالها پیش گریبان‌گیر ملت بوده است - به بهترین شکلی در مدت زمان متناسب خودش حل کنند.
	
	از جمله‌ی شاخصها، مسئله‌ی «مبارزه‌ی با فساد» است؛ فساد اداری و مالی، جزو بدترین عوارض است. این، از همان مواردی است که مراکز بین‌المللی تأیید کرده‌اند که در این یک سال و نیم اخیر، رتبه‌ی کشور در مبارزه‌ی با فساد بالا آمده است و در این زمینه پیشرفتهایی وجود داشته است. البته ما به این قانع نیستیم. بایستی فساد اداری و مالی و خیانت در امانتهای ملی در کشور ریشه‌کن شود. این به سرمایه‌گذاریهای سالم ربطی ندارد؛ ما به سرمایه‌داران کشور - کسانی که میتوانند سرمایه‌گذاری کنند - توصیه میکنیم که وارد میدان سرمایه‌گذاری بشوند و طبق قانون کار کنند. بعضی این دو تا را با هم اشتباه میکنند. ما با فساد مخالفیم، با سوءاستفاده مخالفیم، با خیانت در امانت - که عمده هم از مسئولان و مأموران بخشهای گوناگون دولتی سر میزند - مخالفیم و معتقدیم باید مبارزه بشود. این مبارزه بحمداللَّه جدّی است و شروع شده است، و باید توسعه پیدا کند و همه‌گیر شود.
	
	در عرصه‌ی سیاسی کشور هم امروز وحدت و یکپارچگی مردم از همیشه بیشتر محسوس است. عده‌ای شعار میدادند؛ شعارهایی که فقط برای جدا کردن مردم از یکدیگر خوب بود؛ به این هم قانع نبودند، شعار حاکمیت دوگانه میدادند؛ یعنی در خود حاکمیت و مدیریت کشور دودستگی به وجود آید و به جان هم بیفتند؛ این را صریحاً شعار میدادند و خجالت هم نمیکشیدند. اینها بحمداللَّه منزوی شده‌اند. امروز یکپارچگی و همدلی در مدیریت کشور، یک نعمت بزرگی است. مردم، دلهایشان به هم نزدیک است و اتحاد بین مردم و دولت هم خوب است. البته تبلیغاتی انجام میگیرد. چندی پیش رئیس جمهور محترم از مطبوعات گله کرد که بدگویی میکنند، بددهنی میکنند، لجن‌پراکنی میکنند؛ و بعضی از مطبوعات اعتراض کردند. من معمولاً مطبوعات را میبینم؛ من حق را به رئیس جمهور دادم. من معتقدم - نمیگویم همه‌ی مطبوعات - بعضی از مطبوعات نه اینکه انتقاد میکنند - انتقاد ایرادی ندارد - بی‌انصافی میکنند؛ از روشهای تبلیغاتی و رایج دنیا استفاده میکند تا آن کاری را که در دولت به نفع مردم انجام گرفته، زیر سؤال ببرند یا نادیده بینگارند، و اگر عیبی هست - ولو کوچک هم باشد - آن عیب را بزرگ کنند. این را انسان در بسیاری از مطبوعات میبیند. ایرادی ندارد. این هست، اما ملت ما آگاه و هوشیارند.
	
	من از سالها قبل هشدار دادم و برای مردم نقشی را که دستهای بیگانه در مدیریت فرهنگی کشور و رسانه‌ها و تبلیغات کشور به کار میگیرند، تبیین کردم. بعضیها انکار کردند؛ اما بالاخره همه تصدیق کردند. دشمنان ما بیکار ننشسته‌اند: از مطبوعات استفاده میکنند، از تبلیغات استفاده میکنند و از روشهای گوناگون تبلیغی استفاده میکنند تا آن ارزشهایی را که ملت به آنها پایبند است و آنها از آن ارزشها خوششان نمی‌آید، در چشم مردم بشکنند. تلاششان را میکنند. ما هم در عمل نشان دادیم که مطبوعات آزادند؛ این عملکردهایی که از نظر ما بسیار منفی است، وجود دارد؛ اما مطبوعات آزادانه دارند همان کارها را میکنند. این، خود رد عملىِ کسانی است که معتقدند آزادی بیان نیست؛ نخیر، آزادی بیان، نشانه‌اش همین مطبوعاتی است که علیه دولت، علیه نظام و علیه سیاستهای کلی، آزادانه هر چه میخواهند مینویسند؛ کسی هم متعرض آنها نمیشود. البته مردم هم به اینها خیلی اعتنایی نمیکنند. این، فضل الهی است.
	
	بحمداللَّه پایگاه سیاسی کشور و منزلت اجتماعی ملت ایران در جهان افزایش پیدا کرده است. قبلها دشمنان ما خیال میکردند زمینه را فراهم کرده‌اند یا فراهم خواهند کرد و با یک حرکت دست میتوانند کشور را از این رو به آن رو کنند. امریکاییها این حرف را گفتند. چند سال قبل از این، عده‌ای از سیاسیون امریکایی به طور محرمانه و مخفیانه - ما مطلع نشدیم، بعد که برگشتند مطلع شدیم - به ایران آمده بودند و با بعضی از محافل نامساعد با نظام نشست و برخاست کرده بودند؛ وقتی رفتند گفتند در ایران کسانی هستند که منتظر یک اشاره‌ی ما هستند تا علیه نظام شلیک کنند. امروز حقیقت برای آنها روشن شده است. نه فقط نمیتوانند سلطه پیدا کنند، حتّی لطمه هم نمیتوانند بزنند. ملت بیدار و متحد است. ما دلهایمان به هم نزدیک است. ملت به مسئولان خود اعتماد دارد؛ میداند که آنان آنچه میکنند و آنچه میگویند، برای شخص، برای قدرت و برای زر و زور نیست. با نگاه باز نیازها و مصالح کشور مشاهده میشود و مردم هم تشخیص میدهند.
	
	امروز بحمداللَّه موقعیت ما، موقعیت مستحکمی است؛ بعکس موقعیت دشمنان و مخالفان ما متزلزل است. من دیروز و پریروز هم گفتم: امریکای امروز، امریکای ده سال و پانزده سال قبل نیست؛ رژیم صهیونیست امروز هم، رژیم صهیونیست چند سال قبل نیست. این رژیم بشدت تودهنی خورد.
	
	البته اینها از مخالفتها و خصومت و دشمنیشان دست برنخواهند داشت. ایرادی ندارد. این مکر الهی هم علیه خود آنهاست تا در دنیا بیشتر نشان داده بشود که قدرت ابرقدرتها چقدر ظاهری و پوشالی است.
	
	امروز وضع سیاست در دنیا هم تغییر پیدا کرده است. دولتهایی در مناطقی بر سر کار میآیند که امریکا آنجا را حیات خلوت خود به حساب میآورده است؛ دولتهایی سر کار میآیند که با امریکا مخالفند. هر چه هم رژیم ایالات متحده تلاش میکند که اینها سر کار نیایند، نمیتواند. این نشان‌دهنده‌ی این است که در وضع سیاست جهان هم تحول ایجاد شده است.
	
	ملت عزیز ما! مردم عزیز گرمسار! خدای متعال وعده‌ی قطعی کرده است که: «انّ الّذین قالوا ربّنا اللَّه ثمّ استقاموا تتنزّل علیهم الملائکة الّا تخافوا و لاتحزنوا»؛ استقامت در راه درست نتیجه‌اش این است که خدای متعال اندوه و ترس را از یک انسان و یک جامعه سلب میکند و موفقیت را نصیب آنها میکند. ما راهی که انتخاب کردیم، راه خداست. راه خدا فقط به معنای عبادت کردن و در کنج نشستن نیست؛ راه خدا یعنی به سعادت رساندن جامعه‌ی انسانی. ملت ما این راه را انتخاب کرد؛ یعنی راه عدالت، راه انصاف، راه عبودیت الهی، راه برابری انسانها، راه برادری انسانها با یکدیگر و راه اخلاق نیکو و پسندیده و فضیلتهای انسانی؛ و در این راه پافشاری هم کرده است؛ با سختیهایی که در این راه هست، مقابله کرده و از آنها نهراسیده است. ان‌شاءاللَّه میوه‌های شیرین و دلنشین این ایستادگی را خدای متعال به او خواهد چشاند.
	
	مسئولان گوناگون کشوری نسبت به مسائل این استان هم بسیار حساسند. این مطالبی که امام جمعه‌ی محترم در بیاناتشان ایراد کردند، تماماً چیزهایی است که در گزارشهای قبل از سفر به بنده ارائه شده بود و مسئولان دولتی درصدد انجام همین مسائل هستند؛ تصمیم‌های خوبی هم گرفته شده است. البته در سفرهای ما بَنا بر این نیست که کارها و مسئولیتهایی را که دولت بر عهده دارد، ما هم اینها را به طور مضاعف بر مسئولان تحمیل کنیم. اینها کارهایی است که در برنامه‌های دولت هست. ما توصیه میکنیم ان‌شاءاللَّه تسریع و تسهیل بشود؛ نقاطی که از چشمها دور مانده است، مورد توجه قرار بگیرد و همه‌ی مسئولان - چه مسئولان استان، مسئولان شهرستان، نمایندگان مجلس و مدیریتهای بالا که در تهران هستند - به طور هماهنگ بر روی این نقاط متمرکز بشوند و یکی پس از دیگری این مشکلات را حل کنند و این گره‌ها را باز کنند. امیدواریم خداوند متعال برکات مادی و معنوی را بر شما مردم عزیز نازل بفرماید.
	
	پروردگارا! مردم عزیز گرمسار را، این زن و مرد و پیر و جوانِ پُرشور و مؤمن را مشمول الطاف ویژه‌ی خود قرار بده. پروردگارا! جوانها را به راه راست و راه رشد و استقامت هدایت بفرما. پروردگارا! روزبه‌روز بر زیباییها و بهبودیهای زندگی این مردم خوب و مؤمن بیفزا. پروردگارا! مسئولان محترم را در خدمت به این مردم، روزبه‌روز موفقتر بگردان.
	
	 
	والسّلام علیکم و رحمةاللَّه و برکاته‌