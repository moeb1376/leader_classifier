
	بسم‌اللَّه‌الرّحمن‌الرّحیم‌
	
	انگیزه‌ی من از شرکت در این انتخابات عیناً انگیزه‌ی آحاد مردم عزیزمان است که عبارت است از انجام یک وظیفه‌ی دینی و ملی و انقلابی. همه این را حس کردیم که شرکت ما در انتخابات، به معنای دخالت ما در سرنوشت کشور و مدیریت کشور در سطوح مختلف است که در این نوبت، عمده مجلس خبرگان و شوراهای اسلامی است. در بعضی از شهرها هم انتخابات میاندوره‌ای مجلس شورای اسلامی است. بنابراین، این یک انگیزه‌ی عمومی است که خوشبختانه ملت ما این را از بُن دندان احساس کردند؛ لذا در انتخابات شرکت میکنند. و اما اینکه من اولِ وقت را برای این کار انتخاب میکنم، به خاطر این است که کار درست و نیک را باید هر چه زودتر انجام بدهیم؛ مثل عبادات، مثل نمازِ اولِ وقت و مثل بقیه‌ی کارهایی که موقت است، هر چه انسان آن کار را در لحظات اول و نزدیکتر به آن لحظات اول انجام بدهد، این فضیلت بیشتری دارد؛ چون انسان احساس میکند تکلیف را انجام داد و در تأخیر آفاتی هست؛ انسان خود را از آن آفات برکنار میدارد. این کار، کارِ نمادین هم هست. شروع روز را به این وظیفه، این یک کار نمادین است و امیدواریم که ان‌شاءاللَّه خداوند متعال به ما توفیق دهد و به همه‌ی ملت ما که بتوانند این کار بزرگ و این وظیفه‌ی سنگین را انجام بدهند و امروز ان‌شاءاللَّه مردم در ساعاتی که در پیش رویشان است، این وظیفه را ان‌شاءاللَّه بخوبی انجام خواهند داد؛ در پای صندوقها حاضر خواهند شد و شرکت خواهند کرد.
	
	و اما مسئله‌ی همزمانی این انتخابات، یک تجربه‌ای است حالا؛ به نظر میرسد که تا حالا بد نبوده؛ چون بنا بوده که در دو نوبت، هم دستگاه‌های دولتی، هم مردم، یک نوبت برای شوراها، یک نوبت برای خبرگان، همه‌ی این تشکیلات را سرِ پا کنند و به راه بیندازند. اینها را اگر بتوان در یکدیگر مندمج کرد و در یک روز انجام داد، به نظر میرسد که از لحاظ وقت و امکانات دولتی و اهتمام مردم، یک نوع صرفه‌جویی انجام میگیرد. البته من فعلاً نسبت به انتخابات مجلس و ریاست جمهوری هیچ نظری ندارم. آنها را بایستی مسئولان بنشینند و جوانبش را بررسی کنند و تصمیم‌گیری کنند، اما این چیزی که تصمیم‌گیری کردند و اتفاق افتاده، به نظر ما چیز خوبی است، چیز بدی نیست.