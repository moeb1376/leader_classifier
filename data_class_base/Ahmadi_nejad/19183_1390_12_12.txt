
	
	
	 
	
	 بسم‌اللّه‌الرّحمن‌الرّحیم. من از شما آقایان خبرنگارها هم مثل بقیه‌ی قشرهائی که برای انتخابات زحمت کشیدند، صمیمانه تشکر میکنم. شماها هم نقش زیادی داشتید و دارید در توجه دادن به اهمیت این پدیده و حادثه‌ای که هر یکی دو سال یک بار در کشور ما تکرار میشود. ان‌شاءاللَّه خسته نباشید و موفق باشید.
	
	 توصیه‌ی من همین توصیه‌های همیشگی است. معتقدم این یک وظیفه است برای ما، همچنان که یک حقی است متعلق به ما. از این حقمان بایستی استفاده کنیم و این وظیفه را انجام دهیم. معتقد هم هستم که این کار مثل نماز، هرچه به اول وقت نزدیکتر باشد، علیالظاهر فضیلتش بیشتر است. نه اینکه بخواهم نسبتِ به شرع بدهم، بگویم شرعاً اینجور است - مثل اینکه در نماز اینجور است - به حسب نگاه عقلائی، انسان روز جمعه وقتی اول وقت بیاید این کار را انجام بدهد، فکرش آسوده است که وظیفه را انجام داده، بعد میرود سراغ کارهای دیگرش میرسد؛ برخلاف اینکه بگذارد آخر وقت، که هم پای صندوقها شلوغ میشود، هم احتمال توفیق پیدا نکردن پیش می‌آید، هم نگرانی و دغدغه وجود دارد که کِی بروم، کِی نروم. بنابراین اول وقت بیایند، به هر سی نفر هم رأی بدهند؛ نام سی نفر را بنویسند. مردم عزیزمان سعی کنند این کار را با احساس حجتی بین خودشان و خدای متعال انجام بدهند و ان‌شاءاللَّه قصدشان را خالص کنند.
	
	 
	
	 البته میدانید که انتخابات همیشه برای کشور ما و نظام جمهوری اسلامی حائز اهمیت بوده؛ چون همیشه تعیین کننده است، همیشه نشانه‌ی یک حقیقتی در داخل کشور ماست؛ که این برای دوستان ما در دنیا و نیز برای دشمنان ما پیامهائی دارد. بنابراین همیشه همین جور است. هر وقت این خصوصیت بیشتر بود، اهمیت بیشتر میشود؛ امروز از آن وقتهاست. اولاً سی و سه سال از پیروزی انقلاب میگذرد. در انقلابهائی که در دنیا وجود داشته، با گذشت این زمان، مردم خسته شدند، دلزده شدند، راه‌ها عوض شده، هدفها تغییر پیدا کرده. ملت ما در طول این زمان، با یک عزم راسخی، حرکت مستقیمی را تا امروز ادامه داده؛ این خیلی حادثه‌ی مهمی است. بعد از سه دهه، سرِ سی و سه سالگی نشان بدهد که باز همان خصوصیت را دارد. وانگهی این روزها اشتلم علیه ملت ایران زیاد است؛ میشنوید دیگر، میبینید. این قدرتهای استکباری که در خیلی جاها شکست خورده‌اند و سیلی خورده‌اند، دلشان میخواهد که با هیاهوئی، خودشان را از تک و تا نیندازند. این هیاهو را درباره‌ی چه به کار ببرند؟ مسئله‌ی ایران یک مسئله‌ی برجسته است؛ لذا در مسئله‌ی ایران هی هیاهو میکنند؛ مسئله‌ی تحریم، مسئله‌ی حقوق بشر و از این حرفهائی که تکرار میکنند. لذا چون جنجالها زیاد است، چون تهدیدهای لفظی و زبانی علیه ملت ایران زیاد است، لذا ملت ایران در این دوره جایگاه حساستری دارد و میتواند بهتر حرف بزند؛ حرف زدن با عمل. میدانید بهترین حرف زدنها، بهترین گفتنها، گفتن با عمل است. ملت میتواند عمل کند. لذاست که امروز هرچه بیشتر پای صندوقها بیایند، برای کشور مفیدتر است؛ هرچه با شور و نشاط و انگیزه‌ی بیشتری بیایند، برای آینده‌ی کشور مفیدتر است، برای آبروی کشور بهتر است، برای حفظ امنیت و مصونیت کشور مفیدتر است. اهمیت این دوره به این خاطر است. ان‌شاءاللَّه همه‌تان موفق باشید. زنده باشید.
	 