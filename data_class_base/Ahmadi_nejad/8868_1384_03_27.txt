
	خیلی تشکر میکنم از این‌که این فرصت را در اختیار ما قرار دادید. من میبینم تنها دقایقی از آغاز رأیگیری نهمین دوره‌ی انتخابات ریاست جمهوری گذشته و حضرت‌عالی در پای صندوق رأی حاضر شده‌اید. علت تقید شما برای این‌که در اولین دقایق، در مراسم رأیگیری حاضر میشوید، چیست؟
	
	بسم‌اللَّه‌الرّحمن‌الرّحیم. انسان کار خیر را هرچه زودتر انجام دهد، بهتر است. انسان از یک ساعت بعدِ خود خبری ندارد. من اول وقت مجال و امکان دارم و زنده هستم؛ بنابراین به سوی این کار میشتابم.
	
	شرکت در انتخابات، یک عمل صالح است؛ این عمل صالح را باید با شوق و بوقت انجام داد. بسیاری از کارها هست که زمان آن در یک برهه‌ی خاص است؛ انتخابات ریاست جمهوری از این قبیل است. امروز اگر ما ایرانیها اقدام به انتخاب کردیم، امکانی را برای خود و کشورمان به وجود آورده‌ایم. اگر منِ ایرانی امروز این عمل صالح را انجام ندهم، این‌طور نیست که فردا یا پنج روز دیگر یا ده روز دیگر بشود این را انجام داد؛ نه، تا چهار سال دیگر این عمل صالح قابل انجام دادن نیست.
	
	انسان مؤمن و خردمند کار را در وقت خود انجام میدهد. امروز از ساعت ۹ تا پایان وقت، زمان انجام دادن این عمل صالح است. مردم ما خوشبختانه تا امروز نشان داده‌اند که اهمیت و معنای این کار را میدانند. وقتی ما در چارچوب قانونی اساسی پای صندوق میآییم و رأی میدهیم، در حقیقت به قانون اساسی و به نظام داریم رأی میدهیم؛ به هر کس رأی بدهیم. الان هفت نفر برای ریاست جمهوری مطرح‌اند؛ به هر کدام از اینها رأی بدهیم، در حقیقت به نظام رأی داده‌ایم. یعنی دو کار کرده‌ایم: یکی به یک شخص، و یکی هم به مجموعه‌ی نظام و به قانون اساسی رأی داده‌ایم. این، مفهوم این کار است و این را مردم کشور ما بخوبی دانسته‌اند و برای همین هم هست که در انتخابات‌های مختلف شرکت میکنند؛ امروز هم به توفیق الهی شرکت میکنند.
	
	ما دعا میکنیم آن چیزی که برای این کشور مفید است و آن دولتی که توانایی رفع مشکلات و برآوردن نیازهای این کشور را در این برهه‌ی از زمان دارد، ان‌شاءاللَّه آن دولت و آن شخص سر کار بیایند؛ این را میخواهیم و این را خدا بهتر از ما میداند. علم و احاطه‌ی علمی ما بسیار محدود است؛ این مصلحت را خداوند میداند و ما از خدای متعال میخواهیم. البته هر کس تلاش خود را میکند تا به قدر تشخیصِ خود عمل کند.
	
	* حتماً مستحضر هستید که امروز جریان به اصطلاح دمکراسىِ غربی انتخابات را نمادی از حکومتهای دمکراتیک و آزاد تلقی میکند؛ اما شاهد هستیم که جریان تبلیغات غربی علیه کشور ما شکل و سوی دیگری دارد؛ به قول غربیها دارای یک پارادوکس است. آنها تبلیغ میکنند که مردم ما در انتخابات شرکت نکنند و در پای صندوق‌های رأی حاضر نشوند. این تعارض را جناب‌عالی چگونه ارزیابی میفرمایید؟
	
	تبلیغاتی که به آن اشاره کردید - این‌که مردم را به شرکت نکردن در انتخابات تشویق میکنند - مربوط به مجموعه‌ی دنیای دمکراسىِ غربی نیست؛ مربوط به تعدادی از دشمنان ماست؛ دشمنانی که دوست ندارند یک نظام اسلامی با هویت دینی خود و درعین‌حال مردم‌سالار و متکی به آراء مردم باشد. آنها مایلند اسلام نتواند یک نظام مردم‌سالارىِ حقیقی را به وجود بیاورد و آن را به قوام برساند. چون تشکیل چنین نظامی برخلاف منافع آنهاست، لذا دوست میدارند این مظهر بزرگ مردم‌سالاری در کشور نباشد. دشمنان ما چه کسانی هستند که این فکر را ترویج میکنند؟ البته لزومی ندارد ما اسم بیاوریم که دشمن ما فلان کس است یا فلان کس نیست؛ هر کس آن تصور را درباره‌ی نظام اسلامی داشته باشد، دشمن ماست. بنابراین، آن چیزی که شما اشاره کردید، مربوط به دنیای دمکراسی نیست. مردمِ دمکراسیخواه دنیا هرجا که دمکراسی باشد، خوشحالند. امروز هم خوشبختانه در بین غربیها - چه در امریکا، چه در اروپا - عناصر مستقل بسیاری هستند که گواهی میدهند و اذعان میکنند که هیچ دمکراسییی - لااقل در منطقه‌ی ما - به استقرار و گسترش و شیوایىِ دمکراسی جمهوری اسلامی نیست.