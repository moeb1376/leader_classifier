
	
	
	بسم‌اللّه‌الرّحمن‌الرّحیم‌
	الحمد للّه ربّ العالمین و الصّلاة و السّلام علی سیّدنا و نبیّنا ابی‌القاسم المصطفی محمّد و علی ءاله الأطیبین الأطهرین المنتجبین الهداة المهدیّین المعصومین سیّما بقیّةاللّه فی الأرضین‌.
	
	السّلام علیکم و رحمةاللّه و برکاته.
	
	سلام اولسون سیزه قارداشلار، باجیلار، عزیز جوانلار.
	
	خداوند متعال به همه‌ی شما توفیق بدهد، به همه‌ی شما صبر بدهد. حادثه‌ی تلخ زلزله‌ی این منطقه، دلهای همه را به درد آورد؛ همه مصیبت‌دار شدند. از خداوند متعال برای مصیبت‌دیدگان صبر طلب میکنیم. از خدای متعال برای مردم عزیز آذربایجان توفیق میخواهیم. و به همه‌ی شما عرض میکنم - بخصوص عزیز جوانلار - این حادثه میتواند برای شما یک سکوی پرش به جلو باشد. با صبر شما، با استقامت شما، با تلاش شما، با همکاری شما، با همدردی و همدلی شما با یکدیگر، ان‌شاءاللّه میتوانید از این حادثه یک سکوی پرشی بسازید.
	
	البته مسئولین وظائف بزرگی دارند. تا امروز کارهای خوبی انجام گرفته است؛ کارهای اصلی بعد از این است؛ بازسازیها، محکم‌سازیها، مقاوم‌سازیها باید بتواند ان‌شاءاللّه چهره‌ی این منطقه را بعد از زلزله عوض کند. از خدای متعال میخواهیم که این توفیق را به مسئولین بدهد؛ شما هم همکاری کنید. آحاد مردم با مسئولین همکاری کنند. مردم سراسر کشور هم آنطوری که من اطلاع پیدا کردم و حدس میزدم و مشاهده شد، همدرد با شما هستند. اینجور نیست که یک قطعه‌ی از کشور یک مصیبتی داشته باشد، دیگران نسبت به آن بیتفاوت باشند؛ نه، همه احساس همدردی میکنند. بحمداللّه ملت ما یک ملت یکپارچه است، یک ملت متحد است؛ و به خاطر همین اتحاد، نیرومند است. این قدرتی که امروز ایران اسلامی دارد، این عزتی که امروز ملت ایران دارد، بخش مهمی از آن به خاطر همین اتحاد و اتفاقی است که بین اقشار مختلف مردم در قسمتهای مختلف وجود دارد.
	
	مقصود من از این سفر، در درجه‌ی اول، همدردی و همدلی با مردم عزیز این منطقه است - منطقه‌ی اهر، ورزقان، هریس و روستاها و مناطق اطراف این سه شهر - همدردی و همدلی با کسانی که عزیزانشان را از دست داده‌اند، فرزندانشان را از دست داده‌اند؛ ما با اینها همدردیم. از خدای متعال برای اینها صبر میخواهیم. این هدفِ اوّلی ماست. در درجه‌ی بعد هم از کارهائی که انجام گرفته، از نزدیک اطلاع پیدا کنیم. من از بعضی از زلزله‌زده‌ها پرسیدم، گفتند خدماتی که تاکنون انجام گرفته، خدمات خوبی است. ان‌شاءاللّه باید همین خدمات ادامه پیدا کند. البته نوع خدمات تفاوت خواهد کرد؛ بعداً کارهای سنگین‌تر و اصلی هست، که امیدواریم مسئولین به توفیق الهی بتوانند این وظائف را انجام بدهند. من همه‌ی شما را به خدا میسپارم.
	 
	والسّلام علیکم و رحمةاللّه و برکاته‌