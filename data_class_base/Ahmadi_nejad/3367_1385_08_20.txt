
	بسم‌اللَّه‌الرّحمن‌الرّحیم‌
	
	از اینکه امروز با شما رزمندگان دلاور و مؤمن؛ لشگر تکاور ذوالفقار، تیپ قائم و دیگر یگانهای ارتشی و سپاهی و بسیجی و نیروی انتظامىِ این استان، در خانه‌ی این لشگر دیدار میکنم، خرسندم.
	
	نقش نیروهای مسلح در دوران حیات پُرفرازونشیب نظام جمهوری اسلامی، یک نقش افتخارآفرین است. نیروهای مسلح ما پیش از آنکه به زبان، موقعیت خود و توان خود و اراده‌ی خود را بیان کنند، آن را در میدان عمل نشان دادند. خداوند این‌طور اراده کرد که در سالیان اول نظام جمهوری اسلامی، در هنگامی که دشمنان کشور را خالی از دستها و بازوهای مسلح آن میپنداشتند، آنچنان دفاع مقتدرانه‌ای از خود در مقابل تهاجم همه جانبه‌ی دشمنان نشان بدهد که خود این، میدان عمل سازنده و پروراننده‌ی جسمها و جانها و دلهای آماده و مستعد جوانان این مرز و بوم باشد. دوران دفاع مقدس برای ملت، کشور و نیروهای مسلح ما، ساعت به ساعت دوران آموزشی و پرورش پُرفایده و با برکت بود. در آن دوران، نیروهای مسلح ما در کنار خود، جوانانی را از آحاد مردم که به هیچ سازمانی از سازمانهای مسلح وابسته نبودند، مشاهده کردند. رابطه‌ی تنگاتنگِ نیروهای مسلح با مردم، و همدلی و همخونی آنها در جبهه‌های پُربرکت این دفاع پُرشُکُوه، بیش از پیش شد.
	
	امروز نیروهای مسلح ما از مردمند، با مردمند و برای مردمند. افتخار نیروهای مسلح ما این است که هدفهای خود را از ایمان عمیق اسلامی الهام گرفته است. امروز آموزش، رزم، رزمایش، آمادگی، انضباط، سازندگىِ ابزارها در درون نیروهای مسلح و هرآنچه که به دفاع یک ملت به وسیله‌ی نیروهای مسلحش مربوط میشود، همه با اتکاء به خدا و الهام از ایمان الهی و اسلامی انجام میگیرد. نیروهای مسلح ما برای شخص، برای مقام و برای زخارف مادی وارد این میدان نمیشوند و نشده‌اند. هدفها، ایمانی و راهها و برنامه‌ها برخاسته از دستوران دین و آموزشهای قرآنی است؛ و هدف، به وسیله‌ی اولیاء دین ترسیم شده است. مردم احساس میکنند جوانانشان در راه خدا حرکت میکنند؛ وقتی که لباس مقدس سربازىِ دفاع مقدس را در هر یک از سازمانها بر تن میکنند.
	
	امروز در دنیای لبریز از انگیزه‌های مادی، در دنیایی که خودکامگان عالم برای اهداف پلیدی شیطانی خود، جان انسانها را قربانی میکنند و حریم امن زندگی انسانها را ناامن میکنند، نیروهای مسلح به جان و مال ملتها تعرض میکنند؛ انسانها نمونه‌های تلخ وحشیگری را دارند در فلسطین و عراق و افغانستان و لبنان و در بسیاری از مناطق دیگر دنیا میبینند. در یک چنین دورانی، ملتی که میخواهد عزت و سرافرازی خود را حفظ کند، باید متکی به اراده‌ی جوانان و مردان خود، و متکی به ایمانی که از اعماق دلها برخاسته است، باشد. اگر نیروهای مسلح از فرمانی هم اطاعت میکنند، با الهام از دستور دین و ایمان قلبی آنهاست؛ این، برای یک ملت افتخار است؛ این، یک ملت را پولادین میکند؛ این، یک کشور را از یک امنیت مستقرِ واقعی برخوردار میکند.
	
	امروز ما به نیروهای مسلح خود میبالیم. نیروهای مسلح ما - ارتش ما، سپاه ما، نیروی انتظامی ما و بخشهای مختلف مربوط به این سازمانها - هر کدام به نوبه و در جای خود و در حیطه‌ی مسئولیتها و تعهدات خود، سرگرمِ تلاش مؤمنانه و مخلصانه‌ای هستند. هر کدام در هر کجا که هستید، این احساس ایمانی را در خود زنده نگه دارید و از تلاش خسته نشوید. در دوران زندگی و تاریخ ملتها مقطعهایی میگذرد که برای آنها سرنوشت‌ساز است. ما در دوران پُرماجرای پس از انقلاب، در یکی از این مقطعها قرار گرفتیم. تاریخ ما، آینده‌ی ما، فرزندان ما و نسلهای پیدرپی در ایران اسلامىِ بزرگ، مر هونِ همت و اراده‌ای خواهند بود که امروز مسئولان کشور - چه نیروهای نظامی و انتظامی و چه سایر سازمانهای مسئول کشور - آنها را متعهدند و انجام میدهند. کار امروز ما سرنوشت‌ساز است. آموزش خوب، رفتار خوب، عملکرد خوب، اراده‌ی راسخ، عزم و آگاهی همیشه بیدار، همبستگی، همدلی در میان بخشهای مختلف، استفاده‌ی از ابتکارها و نوآوریها و استعدادهای گوناگونی که در وجود یکایک شما هست، در رده‌های مختلف و در سازمانهای گوناگون، امروز باید برنامه‌ی عملِ نیروهای مسلح باشد.
	
	از حرکت در راه خدا خسته و سست نشوید. هرگز از دشمنانی که از دین و اخلاق و انصاف تهی هستند، ترس در دلتان راه ندهید؛ «ولا تهنوا ولا تحزنوا». این دستور قرآن است. «و أنتم الأعلون ان کنتم مؤمنین». ایمان شما، شما را برترینها قرار داده است. این ایمان را حفظ کنید؛ آن را در عملِ سازمانی، عمل فردی و در اجرای تعهدات و مسئولیتهای خود به کار گیرید؛ مخصوصاً شما جوانها خود را برای مسئولیتهای سنگین‌تر و بزرگتر آماده کنید.
	
	امروز که به توفیق الهی و به حول و قوه‌ی پروردگار، کشور با ابهت و عزت خود در صحنه‌ی بین‌المللی توانسته است کید و مکر دشمن را از خود دور کند، این ابهت، عزت و اقتدار مادی و معنوی را در رفتارهای خود هرچه بیشتر ریشه‌دار و راسخ کنید. هر کدام از سازمانها و بخشهای گوناگون سازمانها مسئولیتهای خود را درست بشناسند، الزامات آن را بدانند و به آن عمیقاً متعهد و پایدار باشند؛ وحدت و یگانگی و همدلىِ میان خود را هم یک اصلِ مسلّم و تخلف‌ناپذیر بدانند.
	
	بدانید این ملتی که اراده و ایمانِ خود را معیار کار خود قرار داده و به کار گرفته است، این ملتی که هویت خود را شناخته و به آن تکیه کرده است، سرنوشت او جز عزت و سربلندی و اقتدار روزافزون، چیز دیگری نیست. در راه رسیدن به این قله‌ی پرشُکُوه، باید همه با هم همکاری کنند؛ همه به یکدیگر نیروی بیشتر بدمند: «و تواصوا بالحقّ و تواصوا بالصّبر».
	
	پروردگار عالم را به خاطر مشاهده‌ی چهره‌ی استوارِ شما جوانان عزیز این ملت سپاسگزارم و توفیق و سلامت همه‌ی شما و فرماندهان محترم همه‌ی سازمانها را از خداوند متعال مسئلت میکنم و دعای حضرت بقیةاللَّه (ارواحنا فداه) را برای همه‌ی شما آرزو میکنم.
	
	 
	والسّلام علیکم و رحمةاللَّه و برکاته‌