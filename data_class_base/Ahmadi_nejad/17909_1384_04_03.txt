
	بسم‌اللَّه‌الرّحمن‌الرّحیم
	آنچه مردم در جمعه‌ی گذشته در سرتاسر کشور نشان دادند، حماسه‌ی شورانگیزی بود. برنده‌ی انتخاباتی که قریب سی میلیون در آن شرکت کردند، ملت ایران بود و بازنده‌ی آن انتخابات هم کسانی بودند که سعی میکردند مردم را از صندوق‌های رأی دور کنند و به شرکت نکردن در انتخابات تشویق کنند. مردم به حول و قوه‌ی الهی حماسه‌ی پرشوری را رقم زدند. من امیدوار هستم و از خدای متعال متضرعانه مسألت میکنم که به ملت ایران توفیق دهد امروز هم حماسه‌ی شورانگیز دیگری را با حضور خودشان در پای صندوق‌های رأی رقم بزنند.
	البته افتخار رأی قریب سی میلیونی برای ملت ایران باقی ماند و هیچ ترفندی از ترفندهای دشمنان نتوانسته و نخواهد توانست این چهره‌ی عزت و افتخارآمیز را از ملت ایران بگیرد؛ ولی به‌هرحال هنوز رئیس جمهور انتخاب نشده. امروز با حضور مردم رئیس جمهور انتخاب خواهد شد و کار هفته‌ی گذشته تمام خواهد شد و به قول معروف، «کار را که کرد؟ آن‌که تمام کرد.»
	هرچه مردم بیشتر شرکت کنند و رئیس جمهوری که امروز از آراء مردم کسوت ریاست جمهوری را خواهد گرفت، با آراء بیشتری انتخاب شود، برای صیانت کشور، برای عزت ملت ایران و برای پیشبرد هدفهای والای این ملت بهتر خواهد بود و دوست و دشمن روی آن رئیس جمهور حساب بیشتری باز خواهند کرد؛ لذا امروز وظیفه‌ی دیگری پیشِ روی ماست و آن این است که ما حتماً شرکت کنیم و رأی بدهیم.
	آنچه هفته‌ی گذشته مردم نشان دادند و بسیار تحسین‌برانگیز بود، متانت مردم بود. با این‌که هوا گرم بود و حضور در صف‌های طولانی دشوار بود، اما مردم این دشواری را تحمل کردند و با صبر و حوصله و متانت کار را به نیکی پایان بردند. من امیدوارم و از خدای متعال توفیق میخواهم و از مردم خواهش میکنم که این هفته و این جمعه هم همان روش را در پیش بگیرند؛ با متانت و صبر و حوصله و حلم و ظرفیت برخورد کنند. طرفداران این دو نامزد محترم هیچ حرکت و عملی که نشان‌دهنده‌ی تعرض به نامزد دیگر است، نسبت به دیگری انجام ندهند؛ و همین‌طور هم خواهد بود. من مطمئنم که مردم ما بسیار متین، هوشمند و عاقل هستند؛ میدانند که در این شرایط، نیاز کشور به چیست. امروز نیاز کشور به آرامش و حالت سکینه‌ی مردم است و این را بایستی در صندوق‌های رأی رعایت کنند.
	انتخابات جمعه‌ی گذشته بحمداللَّه کاملاً سالم برگزار شد؛ این را، هم رئیس جمهور محترم، هم وزارت کشور و هم شورای نگهبان - که همه، مسؤولان برگزاری انتخابات هستند - رسماً اعلام کردند؛ هم به ما گفتند، هم به مردم اعلام کردند که انتخابات کاملاً سالم برگزار شده و از آراء مردم کاملاً صیانت شده است.
	امروز هم من از دست‌اندرکاران انتخابات - هم مجریان و هم ناظران - جداً و موکداً درخواست میکنم که از آراء مردم حفاظت کنند. آراء مردم امانتی است در دست آنها و بدون هیچ‌گونه جانبداری و دخالت دادن امیال خودشان، رأی مردم را بگیرند و آن‌چنان که هست، بخوانند و ثبت کنند و سپس اعلام کنند. و همین‌طور هم خواهد بود. من به مجریان و ناظران انتخابات اعتماد دارم و خدای متعال ان‌شاءاللَّه توفیق دهد به بهترین وجهی انتخابات را برگزار کنند.
	راجع به رأی این حقیر هم حرف و گپ وجود دارد. اول از آن سوی مرزها حرفهایی گفته میشود، این‌جا هم یک عده همانها را تکرار میکنند. رأی من را جز خدا هیچ کس نمیداند. رأی هفته‌ی گذشته‌ی من را هیچ کس، حتی نزدیکان من بالاخره ندانستند که من به کی رأی دادم. امروز هم همین‌طور خواهد بود. وظیفه‌ی این حقیر این است که با مردم راجع به معیارها و اصل انتخابات صحبت کنم؛ و این کار را هم در طول چند ماه اخیر مکرراً انجام داده‌ام. ان‌شاءاللَّه خدای متعال به تلاش مردم، مسؤولان، مخلصان و دلسوزان برکت دهد و آنچه را که خیر مردم است، برای آنها رقم بزند. امروز هر کس رئیس جمهور شد، رئیس جمهور همه‌ی ماست و ما همه موظف هستیم او را احترام کنیم و در پیشبرد برنامه‌هایی که برای کشور دارد، ان‌شاءاللَّه او را یاری کنیم.
	از خداوند متعال میخواهیم به ما، به مردم، به مسؤولان و دست‌اندرکاران توفیق دهد، کمک کند، راه را نشان دهد و دلهای ما را به آنچه صلاح این کشور است، هدایت کند. از حضرت بقیةاللَّه (ارواحنافداه) - که صاحب اصلی ما و کشور ما این بزرگوار است - انتظار و چشمداشت حمایت داریم. ان‌شاءاللَّه این ملت مؤمن و وفادار مشمول حمایت این بزرگوار هم خواهد بود.
	من این را هم اضافه کنم؛ از مردم عزیزمان خواهش میکنم وقت را برای رأی دادن از دست ندهند. همچنان که هفته‌ی گذشته هم عرض کردم، نگذارند برای ساعات آخر - «فی التأخیر آفات» - همین اولِ وقت، در وسط روز، اولین فرصتی که پیدا کردند، به سراغ صندوق رأی بروند و رأی بدهند و نگذارند به آخر وقت بیفتد. این از همه جهت بهتر است؛ هم خدا را و هم مردم را بیشتر راضی خواهد کرد. ان‌شاءاللَّه موفق باشید.