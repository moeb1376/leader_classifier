
	بسم‌اللَّه‌الرّحمن‌الرّحیم
	
	 پروردگار متعال را سپاسگزارم که جمع رشید و آماده‌به‌کارِ نیروهای مسلح را در این میدان - به عنوان نمونه - و در این خطه‌ی دلاورخیز و سرزمین جهاد ملاقات میکنم.
	 
	کردستان یک سرزمین استثنائی از جهت ایثار و شهادت در تاریخ معاصر ماست. دشمنان پیرو سیاستهای موذیانه علیه جمهوری اسلامی ایران، بر روی این نقطه بالخصوص متمرکز شدند؛ نیروهای خودشان را با هر شکل و با هر شیوه به این میدان کشاندند. نظام جمهوری اسلامی که متکی به ایمان و متکی به غیرت مردان مؤمن است، در این عرصه امتحان بسیار بزرگی را با درخشندگی تمام نشان داد. در این استان، نیروهای مسلح از ارتش و سپاه و بسیج و نیروی انتظامی در قالبهای گوناگون، کارهای بزرگ و درخشانی را انجام دادند. مردم غیور کردستان در قالب پیشمرگان مسلمان کُرد و در ضمن بسیج نیروها، آنچنان ایمانی و شور و شوقی در میدانهای نبرد از خودشان نشان دادند که بیشک یکی از یادگارهای بزرگ حماسه‌ی ملت ایران به شمار خواهد آمد. با نیروهای مسلح، مردم این منطقه، صمیمیت و همکاری را به اوج رساندند و نیروهای مسلح هم - جوانان گرد آمده‌ی از اطراف و اکناف این کشور - نشان دادند که در نظام اسلامی، نیروی دفاع از مردم و از امنیت مردم هستند. این نکته‌ی اصلی است.
	 اگر نیروهای مسلح در جوامع مختلف و در طول تاریخ برای دفاع از قدرتها و قدرتمندها شکل میگرفتند، اما در نظام اسلامی، نیروی مسلح در خدمت امنیت مردم و دارای مأموریت آرامش بخشیدن به زندگی عمومی مردم است. فلسفه‌ی نیروهای مسلح این است که مردم در سایه‌ی این نیروها احساس امنیت کنند. این وظیفه از آغاز پیروزی انقلاب اسلامی در نیروهای مسلح جمهوری اسلامی بحمداللَّه بروشنی خود را نشان داد. آنچه را که در این منطقه، در این استان، در غرب کشور، در نقاط دیگری از این قبیل، نیروهای مسلح از خود نشان دادند، تبلور حقیقی و واقعی فلسفه‌ی نیروهای مسلح بود.
	 امروز هم همین است. من به همه‌ی شما برادران عزیز، جوانان رشید که در این میدان حضور دارید؛ چه بسیجیان دلاوری که بومىِ این منطقه هستند، چه نیروهای ارتش، چه نیروهای سپاه، چه نیروی انتظامی، این را با قاطعیت میگویم: نظام اسلامی، نیروی مسلح را در خدمت امنیت مردم میخواهد. هر تلاش شما برای تکامل علمی، برای تکامل در آموزشهای نظامی، برای بالا بردن قدرت رزمی، برای تأمین حضور سریع و فوری، یک حسنه است، یک اقدام خداپسند است؛ قصد قربت میتوانید بکنید. و این بسیار امتیاز بزرگی است برای جوانان فداکار ما، نیروهای مسلح ما، فرماندهان ما.
	 عزیزان من! حضور نیروهای مسلح در سالهای اول انقلاب، توانست توطئه‌های دشمن را که میخواستند در این بخش از کشور فتنه و برادرکشی و ناامنی به وجود بیاورند، از بین ببرد. امروز بحمداللَّه این منطقه از آسیب دشمنان محفوظ است؛ حضور نیروهای مسلح، حضور هوشمندانه و آگاهانه و مقتدرانه‌ای است. اما من به شما این را تأکید میکنم: از کید دشمنان نباید غافل بود؛ نه در این منطقه و نه در هیچ نقطه‌ی کشور. نظام اسلامی که با استکبار و ظلم جهانی پنجه در افکنده است، همیشه منتظر توطئه‌ها و ضربه‌ها و تعدیها و تجاوزهای دشمنان باید باشد؛ خود را آماده نگه دارد. این دستور قرآنی است: »و اعدّوا لهم ما استطعتم من قوّة و من رباط الخیل«.(1) این آمادگی، یک وظیفه‌ی عمومىِ ملی است، اما بالخصوص متوجه به نیروهای مسلح است. ما میدانیم، میبینیم، اطلاعات دقیق داریم که دشمنان نظام جمهوری اسلامی و دشمنان ملت ایران، حتّی در نزدیکی مرزهای نظام جمهوری اسلامی، مایل به توطئه و فراهم کردن زمینه‌های ناامنیاند. باید هشیار باشید.
	 امروز متأسفانه سررشته‌ی ترورها و عملیات خشونت‌آمیزِ غیر انسانی در بسیاری از نقاط این منطقه، در دست سرویسهای امنیتی مستکبرین است. اشغالگران عراق در بسیاری از عملیات تروریستی که جان مردم بیگناه را هدف قرار میدهد، متهم درجه‌ی اولند. آن کسانی که دم از مقابله‌ی با تروریسم میزنند، کورترین و سیاه‌ترین شیوه‌های تروریستی را اداره و هدایت میکنند. نظام جمهوری اسلامی که از جمله‌ی اصلیترین هدفهای این توطئه‌ی خیانت‌آمیز است، باید هشیار باشد و هشیار است. ملت ما هشیارند؛ نیروهای مسلح ما، مسئولان جمهوری اسلامی احساس سنگینىِ این مسئولیت بزرگ را میکنند؛ آمادگی دارند و باید آمادگی داشته باشند.
	 دشمنان جمهوری اسلامی این را باید به تجربه فهمیده باشند که نظام جمهوری اسلامی، اهل تعدی و تجاوز و شروع درگیری نیست. در این سی سال هیچ همسایه‌ای و هیچ ملت و دولتی از سوی جمهوری اسلامی تهدید نشده است، اما همین ملت بزرگ و همین نظام مقتدر در پاسخگوئی به تهدید دیگران لحظه‌ای درنگ نمیکند. این آمادگی نه فقط در نیروهای مسلح، در آحاد مردم - با روحیه‌ی شادابی که دارند - بحمداللَّه وجود دارد. این آمادگی را شما عزیزان روز به روز باید افزایش دهید.
	 بدانید یک ملت وقتی میتواند از کرامت خود، از عزت خود، از موجودیت خود به معنای واقعی کلمه دفاع کند که مستقل و متکی به خود، متکی به نیروی خود و به اراده‌ی خود باشد و با توکل به خداوند متعال آمادگی را همیشه حفظ کند. روز به روز ملت ایران به توفیق الهی این آمادگی را بیشتر خواهد کرد و یقیناً دشمنان نظام جمهوری اسلامی از تهدید خود، از توطئه‌ی خود، از بددلی و بدخواهی خود، هیچ طرفی نخواهند بست.
	 پروردگارا! این جوانان مؤمن، این برادران دلاور، این انسانهای پاکباز و بااخلاص را در کنف حمایت و لطف خود و مشمول فضل و رحمت خود قرار بده.
	    والسّلام علیکم و رحمةاللَّه و برکاته