
	 بسم‌اللَّه‌الرّحمن‌الرّحیم‌
	
	جشن فارغ‌التحصیلی شما جوانان عزیز را به خود شما و به ارتش جمهوری اسلامی ایران تبریک عرض میکنم.
	
	پرورش جوانان مؤمن و کارآمد و حضور آن‌ها در رده‌های مختلف خدمت - چه در ارتش، چه در سپاه، چه در بقیه‌ی دستگاه‌های مسؤول کشور - برای مسؤولان کشور و برای همه‌ی آحاد ملت یک مژده است.
	
	امروز هر چه پیش میرویم و نسل‌های جدید وارد عرصه میشوند، احساس بر این است که سطح دانایی و تعهد در مجموعه‌ی مسؤولان کشور، در سطوح مختلف، بالاتر میرود.
	
	شما در بدنه‌ی ارتش، در بخش‌های مختلف مشغول کار خواهید شد. هر کدام از شما دارای مسؤولیت سنگینی هستید و سنگینی این مسؤولیت به تناسب اهمیت و ارزش ارتش جمهوری اسلامی ایران و به طور کلی نیروهای مسلح در جمهوری اسلامی است. همچنان که نیروهای مسلح در نظام جمهوری اسلامی مظهر قدرت و عزت ملی و توانایی دفاع از کُلیت و هویت ملت هستند - این حقیقتی است که امروز بحمداللَّه در نیروهای مسلح ما مشهود است - و به تناسب این ارزش والا که برای ارتش جمهوری اسلامی و دیگر نیروهای مسلح وجود دارد، هر فردی از شما هم در هر جا حامل مسؤولیت عزت‌آفرینی و قدرت بخشىِ هر چه بیشتر به این مجموعه و به این سازمان هستید.
	
	اگر ملتی قدرت دفاع از خود را نداشته باشد، عزت او هم هیچ‌گونه تضمینی ندارد. در دنیایی که هوس‌ها و انگیزه‌های مادی به جای ارزش‌های معنوی بر انسان‌های صاحب قدرت حکمرانی میکند، هیچ ملتی نمیتواند از هیچ مرکز دیگری جز قدرت درونی خود که خدای متعال به او بخشیده است، امید هیچ‌گونه کمک و چشم‌داشتِ حمایتی را داشته باشد.
	
	ملت‌ها باید به خودشان تکیه کنند تا بتوانند عزتی را که خود را شایسته‌ی آن میدانند، به دست بیاورند. این قدرت، قدرت علمی است؛ قدرت دفاع از خود است؛ توانایىِ بروز استعدادهای درونی است. یک ملت باید این تواناییها را داشته باشد تا بتواند عزیز باشد. مظهر قدرت دفاعی کشور شماها هستید؛ نیروهای مسلح. درست است که در هنگامه‌ی آزمایش‌های بزرگ، همه‌ی ملت پشت سر نیروهای مسلح قرار میگیرند و نیروهای مسلح را تنها نمیگذارند؛ کما این‌که در دوران دفاع هشت ساله ثابت شد، ولی با این حال، آن مجموعه‌یی که اولین مسؤولیت و اصلیترین مأموریت را در زمینه‌ی دفاع دارد، نیروهای مسلح کشورند و شما جوان‌های عزیز با این نیت، با این فکر، با این احساس وارد بخش‌ها و دستگاه‌ها و یگان‌ها و قسمت‌های مورد نیاز بشوید و مأموریت‌تان را آغاز کنید که میخواهید سازمان خودتان را به سطوح آرمانىِ آن برسانید تا بتوانید سهم خود را در قدرت دفاع این ملت بزرگ و عزیز ایفا کنید. ابتکار، نوآوری، انگیزه‌ی خالص خدمتی، حفظ پاکدامنی و صفایی که امروز در شما جوان‌ها بحمداللَّه هست، دقت در ضابطه‌های نیروهای مسلح و رعایت این ضوابط، توکل به خدا، اعتماد به خدا، توفیق خواستن از خداوند متعال و اعتماد به نیروی ذاتی خود؛ اینها رمزهای موفقیت شماست. در این میدان گسترده‌یی که پیش روی شماست، استعدادهایی بروز خواهد کرد و شخصیت‌هایی رشد خواهند کرد. در میان شما بیگمان کسانی خواهند بود که تأثیرات بزرگی در ارتش جمهوری اسلامی ایران و در پیشرفت این سازمان خواهند داشت.
	
	توفیق همه‌ی شما را از خداوند متعال مسألت میکنم. و همچنانی که این روزها یادآور سالهای دفاع مقدس است، از خداند متعال میخواهم که شما را در همه حال جزو برجستگان خط دفاعی کشور قرار بدهد و دعای حضرت بقیةاللَّه شامل حال شما باشد.
	
	برای شهدای عزیز و ایثارگران عزیز در نیروهای مسلح و در ارتش جمهوری اسلامی طلب رحمت و مغفرت میکنم.
	
	 
	والسّلام علیکم و رحمةاللَّه و برکاته‌