
	بسم‌اللَّه‌الرّحمن‌الرّحیم‌
	
	امروز شما جوانان عزیز، به صورت رسمی واردِ خانواده‌ی بزرگ و پرافتخار ارتش جمهوری اسلامی ایران شدید. خوش آمدید! برای شما امروز که روز گرفتنِ سردوشىِ مجاهدت در راه خداست، روز مبارک و روزی فراموش نشدنی است. اراده‌ی انسان راه او را مشخص میکند و باز اراده‌ی راسخ او، پیمودن این راه را به طور مستمر و بیوقفه تأمین میکند و باز همین عزم و اراده‌ی راسخ است که او را به هدفها و آرمانها میرساند.
	
	بدیهی است که هیچ‌کدام از ما شغلی را که انتخاب کردیم، هدف ما نیست، اما وسیله‌ای است که میتواند ما را به آن هدف بزرگ برساند و آن هدف بزرگ، انسان کامل شدن؛ انسان محبوب و مطلوب شریعت بودن؛ انسانی که از فرصتِ حضور در این دنیای مادی و برخورداری از قوا و امکانات و استعدادها، بتواند آن پرواز آرمانی انسانها را انجام بدهد و خود را به آن نقطه‌ای برساند که آرزوی انسانهای بزرگ و مردان صالح و بندگان مقرب خداست. مهم این است که راه را درست انتخاب کرده باشیم. من به شما جوانان عزیز و فرزندان عزیزم، بشارت میدهم که راه را درست انتخاب کردید. ارتش جمهوری اسلامی ایران، همان نقطه‌ای است که یک انسان با عزم و اراده را میتواند به آن پرواز ملکوتی و آن عروج قدسی برساند. این عروج، فقط با شهادت نیست. بسیاری از زندگان، رتبه‌ی شهیدان دارند. ارتش جمهوری اسلامی ایران و نیروهای مسلح در نظام مقدس جمهوری اسلامی، پیشقراولان حرکتی هستند که امت اسلامی امروز چشم انتظار آن حرکت است، و راه برای پیشرفت باز است. مهم این است که این عزم و اراده را که نیروی جوانی شما پشتیبان آن و فضای مساعد جمهوری اسلامی، بستر مناسب آن است، همواره حفظ کنید. خوب درس بخوانید؛ خوب فرا بگیرید؛ خوب به کار ببندید و در هنگام نیاز، خوب بدرخشید. امید است که خداوند متعال به همه‌ی شما توفیق درخشیدن در جایگاه انجام وظیفه را عنایت کند.
	
	 
	والسّلام علیکم و رحمةاللَّه و برکاته
	
	 