
	بسم‌اللَّه‌الرّحمن‌الرّحیم‌
	متقابلاً این مصیبت بزرگ و حادثه‌ی غمبار را، که دلهای یکایک امت بزرگ ما را به درد آورد و جانهای مشتاق را سوزاند، به شما برادران و خواهران گرامی صمیمانه تسلیت عرض میکنم و از اظهار لطفتان متشکرم.
	همه‌ی ما باید به یک نقطه و یک مرکز متوجه باشیم و آن، تکلیف الهی است. آنچه ما را در طول این ده سال وچند ماه، به این قدرت و استحکام و صلابت در مقابل دشمنان جهانی رساند و از اختناق و ضعف و تفرق و ذلت گذشته بیرون آورد و به عزت اسلام منتهی کرد، توجه به خدا و اتکال به او بود. وقتی مردم به برکت راهنماییهای آن رهبر بزرگ، از گرایش و سرسپردگیهای مادّی بیرون آمدند و به سمت خدا حرکت کردند و راه او را بر راه زندگی راحت ترجیح دادند، توانستند انقلاب را به پیروزی برسانند.
	عامل موفقیت رهبر عظیم‌الشأن ما - آن امام استثنایی و بی‌نظیر - این بود که توانست اقیانوس عظیمی را این‌طور به حرکت درآورد و میلیونها انسان را خدایی کند و راه اسلام را، راه زندگی قرار دهد و اسلامی را که همه‌ی قدرتهای دنیا علیه او بسیج شده بودند، عزیز کند و معنویت و ارزشهای منزویشده‌ی معنوی را دوباره احیا نماید.
	او چون مرد خدا بود و برای خود کار نمیکرد، خدا نیز بنده‌ی صالحش را هدایت کرد و به دل و ذهن او صفا و روشنییی بخشید، تا راه را پیدا کند. به او جرأت و شهامت داد، تا در مقابل دنیایی از دشمن بایستد؛ و با دل او انس گرفت، تا از روگردانی انسانها در روزگار غربت، وحشت نکند.
	یک روزی امام ما مثل نوح و ابراهیم(علیهماالسّلام)، در غربت و تنهایی و اقلیت بود؛ اما از تنهایی و تهدید نترسید و خدا را از همه‌ی خلایق بزرگتر شمرد. برادران و خواهران! شما که بندگان مؤمن خدا هستید و به خاطر او قیام و حرکت و اقدام کردید و شعار دادید و تصمیم گرفتید جبهه را پُر کنید و شهید دادید و در راه خدا انفاق کردید و تن‌های خود را به زحمت انداختید، بدانید که راز اصلی این است که باید با تکیه بر خدا، به دنبال اهداف الهی حرکت کنید.
	اگر کسی به خدا تکیه کند، اما از خود حرکتی نشان ندهد، بی‌فایده است. و اگر کسی حرکت و قیام کند، اما به خدا تکیه نکند، باز هم به مقصد نمیرسد. قیامِ للَّه و قیامِ باللَّه وتکیه‌ی به خدا، عامل پیروزی و موفقیت است. من و شما باید کوشش کنیم این عامل را در خودمان تأمین و تقویت کنیم؛ آن‌وقت وحشتها میریزد، ذهنها روشن میشود، دلها محکم میگردد و کمبودها ونداشتنها، به نظر انسان کوچک می‌آید. مؤمنین صدر اسلام و خود شما در دوران سخت جنگ هشت‌ساله، این روند را آزمودید و نتیجه‌ی آن را دیدید.
	اگر به گذشته نگاه کنید و ایمان و فداکاری و عشق و خلوص مردم را در نظر بگیرید و خصومت و تهدید دشمنان ما را که به جایی نرسید و عملی نشد، مرور کنید، خواهید دید که چگونه به برکت رهبری آن مرد خدایی و انسان پیامبرگونه - نه پیامبر، بلکه شاگرد پیامبر و حرکت‌کننده به روش آنان؛ بهانه‌طلبها و وسوسه‌گرها به دنبال بهانه‌جویی نباشند! - راه دشوار آینده هموار شده است. در آینده باز هم دشواری خواهیم داشت؛ اما راه باز است و دشمن به خاطر ضرباتی که بر او وارد آمده است، کمتر از گذشته جرأت میکند به ما نزدیک شود.
	برای یک دولت و رژیم، خیلی سفاهت لازم است تا بخواهد همان کارهای گذشته‌ی خود با ملت ایران را در آینده تکرار کند. صلابت و قدرت مقاومت این ملت را دیده‌اند. ما باید از همان نیرویی که در گذشته به ما کمک کرد، برای پیمودن آینده نیز مدد بگیریم؛ یعنی به خدا اتکال کنیم و وحدت و یکپارچگی بین اقشار مردم را حفظ کنیم. نباید مشکلات را عمده کرد. نمیگویم مشکلی وجود ندارد؛ ولی باید بناچار از این مرحله عبور کنیم، تا به هدفهای بزرگ و متعالی و استقلال و آزادی و رفاه دست یابیم. بالاخره تأمین این اهداف، مشکلاتی را نیز به همراه دارد. بدون تحمل مشکلات، انسان نمیتواند به اهداف بزرگ نایل شود.
	ما بحمداللَّه با روحیه‌ی خوب شما، عمده‌ی مشکلات کشور را پشت سر گذاشته‌ایم. همه‌ی قشرها باید به سمت هدفهای تعیین‌شده از سوی امام(ره) حرکت کنند؛ زیرا خصومت ما با دشمنانی که کینه‌توزی آنها با اسلام و جمهوری اسلامی و ملتهای مستضعف ثابت شده، عیناً همان خصومت گذشته است. روشها و وسایل، همان روشها و وسایلی است که در گذشته آنها را آزموده‌ایم. آن آزمایشها برای ملت ما و همه‌ی کسانی که وضعیت ما را میدیدند، خوشحال کننده و آموزنده بود. ما باید به سمت آینده‌ی روشن حرکت کنیم. همه باید تلاش و کار کنند و امیدوار باشند. امید، شرط اصلی حرکت است. همه باید بدانند که عبور از این راه، همت و مردانگىِ یک ملت انقلابی را میخواهد.
	خداوند راههای زندگی را به روی این ملت بازتر خواهد کرد و توفیقات خودش را بر این ملت - که برای او حرکت و قیام میکند - نازل خواهد کرد. ما در این راه، به کمکها و امدادهای غیبی الهی و به دعای ولىّ‌عصر(ارواحنافداه) معتقد و متکی هستیم. ما عقیده داریم که دعای آن حضرت، دلهای ما را محکم و استوارمیکند و راه را بر ما میگشاید.
	امیدواریم ان‌شاءاللَّه روح مطهر و مقدس امام(ره) نیز از همه‌ی ما راضی و خشنود باشد. خداوند این زحمات و تلاشها را از همه‌ی شما قبول کند.
	والسّلام علیکم و رحمةاللَّه و برکاته‌