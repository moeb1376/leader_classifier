
	بسم‌اللَّه‌الرّحمن‌الرّحیم‌
	در ابتدا به فارغ‌التحصیلانی که امروز درجه‌ی افسری گرفتند، و همچنین دوره‌دیده‌هایی که سردوشی دریافت کردند، صمیمانه تبریک عرض میکنم؛ زیرا وارد شدن در این سلک، افتخار بزرگی است. به مسؤولان و دست‌اندرکاران این مجتمع دانشگاهی علوم دریایی و به فرماندهان نیروی دریایی ارتش جمهوری اسلامی ایران هم به خاطر برنامه‌ریزیها و موفقیتها تبریک میگویم.
	من در این مراسم حاضر شدم، تا اهمیت نیروی دریایی و این مسؤولیت بزرگ - که پاسداری از دریا و حقوق دریایی ملت ایران است - و نیز احترام به این رزمندگان را یک بار دیگر مورد تأکید قرار بدهم. ما بحمداللَّه مرزهای دریایی طولانی و امکانات برای دفاع از این مرزها را در اختیار داریم و تا امروز هم با سربلندی از این مرزها دفاع کرده‌ایم. کسانی هم که در مسایل این منطقه واردند، این قضیه را شاهدند. شهدای عزیزی هم - چه در اوایل جنگ تحمیلی و چه در این برهه‌ی آخر که امریکا عملاً در خلیج فارس وارد میدان نبرد شد - تقدیم کرده‌ایم. جوانان صالحی هم امروز بحمداللَّه آماده هستند، تا این وظیفه‌ی بزرگ را بر دوش بگیرند. شما رزمندگان ارتش جمهوری اسلامی ایران، در این امر مسؤولیت عمده را به عهده دارید. بنابراین، باید روزبه‌روز قویتر و کارآمدتر بشوید. این، آن حرف اصلی است.
	تا وقتی ندای عدالت هست و از حلقوم نیرومند ملت ایران به عنوان سخن اصلی انقلاب خارج میشود، باید بدانیم که دشمنان عدالت درکمینند. تا وقتی اعتراض به تعدیها و تجاوزهای قدرتهای حاکم در سطح بین‌المللی وجود دارد، باید بدانیم قدرتهایی که از وضع جهانی امروز منتفع هستند، ناراحتند و مترصدند که ضربه بزنند.
	این انقلاب، به همه‌ی بدیها در سطح ارتباطات جهانی و روابط میان ملتها، پیشانی گره کرده و روی ترش نشان داده و به همه‌ی قدرتهای ظالم و متعرض، «نه» گفته است. این انقلاب و نظام جمهوری اسلامی، به بیعدالتیهایی که امروز در سطح جهان رایج است و به نظامی که این بیعدالتیها را در خود دارد، اعتراض کرده و معترض خواهد ماند. برای همین است که در هر نقطه‌یی از دنیا، آحاد مردمی که از این انقلاب اطلاعی دارند، وقتی از نام انقلاب و رهبر کبیر آن و پاسداران جان‌برکف انقلاب - یعنی ملت بزرگ ما - سخنی به میان می‌آید، با احترام و تجلیل آنها روبه‌رو میشویم. ما این را شاهد بوده‌ایم و میدانیم. این، به خاطر آن است که انقلاب اسلامی ایران و این نظام مقدس الهی، از حقوق مظلومان دفاع کرده است. ما باید قوی باشیم، تا امید در دل ملتها باقی بماند.
	شما برادران، شما فرماندهان نیروی دریایی، شما جوانانی که تازه وارد این راه میشوید، باید بدانید مسؤولیت و وظیفه‌ی پُرافتخاری که شما بر دوش دارید، یکی از خطیرترین و برترین این وظیفه‌هاست. برادران نیروی دریایی سپاه پاسداران انقلاب اسلامی هم در کنار شما هستند.
	مسؤولیت اصلی در حفظ دریا، برعهده‌ی نیروی دریایی ارتش جمهوری اسلامی و نیروی دریایی سپاه پاسداران است. هرکدام، بخشی از مأموریت را به عهده دارند و مکمل یکدیگرند. نیروی دریایی سپاه، کارها و قسمتهایی از مأموریت را برعهده دارد که اگر آن نیرو نمیبود، ما باید برای ادای آن مأموریتها، بخشی را ایجاد میکردیم. امروز بحمداللَّه آن بخش هست و در اختیار ماست. نیروی دریایی ارتش جمهوری اسلامی ایران، با تجهیزات متنوع و سنگین، کارهای محوری را برعهده دارد و باید با گردآوری همه‌ی امکانات و حفظ آنچه که هست و نیز تلاش روزافزون، قدرت مقابله‌ی خودش را بالا ببرد.
	ارزش اساسی یک ارتش به این است که در راه ملت و هدفهای بزرگ ملی حرکت کند. ملت ما در راه حاکمیت اسلام قیام کرد و برای اسلام جان داد. این همه شهدای ارجمند و عزیز در سطح کشور، که از آحاد مردم بودند و در نیروهای مسلح هم عضویت نداشتند و فقط به عنوان بسیجی به جبهه‌ها آمدند و خانواده‌ها و پدران و مادرانشان آنها را همراهی کردند، به عشق اسلام تن به آن همه فداکاری دادند و بالاخره هم شهید شدند. چند برابر آنها، عناصری بودند که خود یا فرزندانشان را در معرض خطر گذاشتند و بحمداللَّه پس از جنگ یا در اثنای جنگ، با سلامت به خانه‌هایشان برگشتند. آنها هم به عشق اسلام وارد این میدان شدند.
	محور، اسلام است. ما باید برای اسلام حرکت کنیم. امروز ایران، مرکز اساسی اسلام است. ایران، ایران اسلامی است. مسلمانان دنیا از هر ملیت و قومیت، امروز چشم به ایران دارند. ناسیونالیستها یکدیگر را دفع میکنند؛ ولی در ایران ما و در این سرزمین پاک و مقدس، این چیست که ملتهای دیگر را به خودش جذب میکند؟ این، ایمان و اسلام و مبارزه‌ی در راه هدفهای بزرگ اسلامی است که بزرگترین آن، ستیزه‌گری با ظلم و ستم و تلاش در راه آزادی و عدالت است؛ هیچ چیز دیگری نیست. ملتها مجذوب این چیزهایند.
	سرباز این مرزوبوم، باید به اسلام پایبند باشد و از بن دندان و از اعماق دل، به آن معتقد و عامل باشد. ارتش جمهوری اسلامی ایران، این‌طوری است. شما جوانان عزیز، در این مجتمع علوم دانشگاهی و در این مرکز علمی و نظامی، باید مراقب باشید که خودتان را از لحاظ معنوی و دینی، پابه‌پای مایه‌های علمی و رزمی بسازید و تقویت کنید. شما باید الگو و نمونه‌ی یک مسلمان پاک، خالص، مؤمن، نیکاندیش، نیکعمل، خوش‌رفتار و دارای معرفت و خلوص باشید و در این دانشکده، همه‌ی اساتید، فرماندهان، مربیان و دانشجویان موظفند که به این مسأله توجه کنند. آن کسی که از اعماق دل، به رسالت دینی کشور و ملت و سازمان رزمی خود معتقد نباشد، قادر نخواهد بود انتظار ملت از خودش را برآورده کند.
	ما میبینیم که بحمداللَّه امروز ارتش ما، یک ارتش متدین است. البته نه این‌که آدم کم‌تعبد و بیقید در آن نباشد؛ اما علی‌رغم آنچه که دشمنان در باب ارتش سربلند ایران میخواستند، ما امروز مشاهده میکنیم که این ارتش، یک ارتش اسلامی است و روزبه‌روز هم باید اسلامیتر بشود.
	امیدوارم که مورد تأیید الهی باشید. مراسم امروز هم مراسم خوب و نشان‌دهنده‌ی عمق کار بر روی این دانشکده بود. من هم از دیدار با شما خوشحالم و منتظر خواهم بود تا ان‌شاءاللَّه روزبه‌روز پیشرفتهای بهتر و بیشتر و نشانه‌های اقتدار رزمی و ایمان معنوی و الهی را در شما مشاهده کنم.
	والسّلام علیکم و رحمةاللَّه و برکاته‌