
	بسم‌اللَّه‌الرّحمن‌الرّحیم‌
	الحمدللَّه ربّ‌العالمین و الصّلاة و السّلام علی سیّدنا ونبیّنا ابی‌القاسم محمّد و علی اله الطّیّبین الطّاهرین المعصومین‌
	مقصود ما این بود که با شما برادران و خواهران عزیز از نزدیک ملاقات کنیم. الحمدللَّه این مقصود حاصل شد و ما شما را در خانه و روستای خودتان ملاقات کردیم.
	احساسات دینی و انقلابی شما، بسیار دارای ارزش است. هم مردان و هم زنانتان، سربازان اسلام هستید. خداوند ان‌شاءاللَّه از شما راضی باشد. مردم این مناطق، با وجود آن که مشکلات و سختیهای زندگی و محرومیتهایی هم دارند، در عین حال به اهداف اسلامی و انقلابیشان پایبند هستند و باید هم باشند. همه‌ی ما در مقابل اسلام دارای وظیفه هستیم. این جوانان و بچه‌های کوچکی که این‌جا هستند، باید ان‌شاءاللَّه درس بخوانند؛ چون امید آینده هستند.
	روستاها، چه در این منطقه و چه در مناطق دیگر، در گذشته مورد توجه قرار نگرفتند و به مشکلاتشان رسیدگی نشده است. ان‌شاءاللَّه بایستی مسؤولان به مشکلات روستاها رسیدگی کنند. ما میخواهیم از این سفرِ به روستاهای منطقه‌ی ایلام استفاده کنیم، برای این‌که توجه مسؤولان به روستاها بیشتر جلب شود.
	بحمداللَّه دولت و مسؤولان کشور، انسانهای پاک و صالحی هستند. این کسانی که امروز در رأس کارند، به فکر مردمند و برای مردم کار و تلاش میکنند و میخواهند که مشکلات مردم را برطرف نمایند؛ خیلی هم زحمت میکشند و تلاش میکنند. ان‌شاءاللَّه بایستی این زحمتکشیها و تلاشها به روستاها متوجه شود و مشکلات روستاییان هم برطرف گردد.
	شما که در منطقه‌ی ایلام هستید، جوانانتان در دفاع از کشور هم نقش داشته‌اند. این مناطق و روستاهای مختلف، این بسیجیان و سربازان، برای دفاع از کشور زحمت کشیده‌اند و در میدان جنگ فداکاری کرده‌اند. امیدواریم که خداوند به آن‌ها اجر بدهد و به برکت امام زمان (عجّل‌اللَّه‌تعالیفرجه‌الشّریف) و به برکت خاندان پیامبر (صلوات‌اللَّه‌علیهم‌اجمعین) این کشور را مشمول برکات خودش قرار دهد.
	حتماً روستای شما هم در راه اسلام و انقلاب اسلامی شهید داده است. پدران شهدا بیایند، تا ما با آنها سلام و علیک و روبوسی کنیم. سلام ما را به خانواده‌هایتان برسانید. خداوند ان‌شاءاللَّه وجود شما مردم عزیز و مؤمن را حفظ کند، به شما اجر بدهد، عوض خیر عنایت فرماید و فرزندانتان را با پیامبر(ص) و حضرت علیاکبر(ع) محشور نماید.
	والسّلام علیکم و رحمةاللَّه و برکاته‌