
	بسم‌اللَّه‌الرّحمن‌الرّحیم‌
	بدون شک حادثه‌ی تلخ و ضایعه‌ی سنگین فقدان رهبر کبیر و امام بزرگوار ما، تلخترین و مصیبت‌بارترین حادثه‌یی است که در طول تاریخ انقلاب اسلامی برای ملت ایران پیش آمده، و از جمله حوادث نادری است که همه‌ی مسلمانان جهان را تحت تأثیر قرار داده است.
	از طرفی، این مصیبت و ضایعه، برای مردم ما و همه‌ی اقشار این ملت بزرگ و قهرمان و مقاوم، ابتلای الهی هم است. کسانی از این امتحان سربلند بیرون میآیند که با حسن انتخاب خود، از حوادث مصیبت‌بار و تلخ، پله‌یی در راه تعالی وتکامل خویش بسازند. اگرچه این مصیبت، سخت و تلخ است، اما کسانی که با این مصیبت روبه‌رو میشوند، چنانچه بتوانند با تصمیم و انتخاب و حرکت درست، کار صحیح و صواب انجام دهند، همین حادثه‌ی تلخ و مصیبت‌بار، وسیله‌ی تعالی و تکامل آنها خواهد شد. اما بعکس، اگر با امتحان و ابتلای الهی برخورد بد بشود و جامعه با عدم بصیرت و ضعف اراده و سردرگمی و عدم استفاده از فرصتهای الهی و روآوردن به ضعفها ونقصهای بشری با حادثه مواجه شود، مصیبت وارده، آنها را نخواهد ساخت و پیش نخواهد برد؛ بلکه مصیبت مضاعفی را به بار خواهد آورد.
	رسول گرامی اسلام(ص) از حادثه‌یی مثل جنگ اُحد و شکستی که برای مسلمین پیش آمد، در جهت تکامل مسلمانها استفاده کرد. همین امام و پیشوای بزرگمان نیز در طول ده سال گذشته، از حوادثی که برای همه‌ی ما بسیار تلخ و سنگین و مصیبت‌بار بود، به عنوان عاملی در جهت تقویت و پیشرفت ملت استفاده کرد. آن رهبر عزیز، قبل از پیروزی انقلاب، از وقایعی مثل حادثه‌ی مدرسه‌ی فیضیه یا قیام پانزده خرداد - با آن همه فشار و سنگینی که برای مردم داشت - به عنوان یک ابزار و وسیله در جهت اهداف انقلابی خود و ملت ایران استفاده کرد و مردم را پیش برد.
	همه‌ی آزمایشها و امتحانها، دوطرف دارد: یا آن شخص و ملتی که دچار آزمایش است، در امتحان موفق و پیروز میشود، و یا شکست میخورد. رحلت امام عزیزمان، برای ما یک امتحان است و بحمداللَّه تا این زمان، ملت ما کاری کردند که در امتحان پیش‌آمده، موفق و سربلند شدند. در حالی که استکبار جهانی در حد اعلی تصمیم گرفته بود از این حادثه برای تضعیف اسلام و مسلمین و نظام جمهوری اسلامی استفاده کند، ملت بزرگ و بارشد و هدایت‌شده و مورد تفضل پروردگار، در همین شرایط توانست تثبیت نظام جمهوری اسلامی را برای اسلام و مسلمین به ارمغان آورد.
	امروز تحلیل‌گران سیاسی در سرتاسر عالم، اعتراف میکنند که ملت ایران و نظام جمهوری اسلامی، از لحاظ قدرت و قوّت و ثبات، نسبت به سالهای پیش، اگر جلوتر و قویتر نباشد، عقبتر و ضعیفتر نیست. علت این اعتراف، رشد و آگاهی و اراده و تصمیم آگاهانه‌ی ملت ایران در اثبات قوام جمهوری اسلامی است. با این حرکت و حضور مردم در مراسم عزاداری و اظهار وفاداری به امام عزیز و نظام جمهوری اسلامی، و با این وحدت و همدلی و هماهنگی و صفا که در این ایام بین تمام اقشار دیده شد، و با این شجاعتی که در برخورد با حادثه‌ی فقدان امام راحل از همه‌ی مردم مشاهده گردید، دشمن جرأت نکرد در مقابل قاطعیت و اراده‌ی ملی و اسلامی ملت ایران، دست از پا خطا کند.
	من به شما فرهنگیان عزیز میگویم که مسأله‌ی فرهنگ و تعلیم وتربیت، مسأله‌ی اول در نظام ماست. در بلند مدت، هیچ چیز به اندازه‌ی تعلیم و تربیت اهمیت ندارد. نقش معلم و مربی در جامعه‌ی ما، نقش طراز اول است. در حقیقت، سنگر مبارزه با کفر و ظلم و استکبار جهانی و قلدری شیاطین سیاسی عالم، همین سنگر مدرسه و تعلیم و تربیت و فرهنگ است. دانش‌آموزان نونهالی که در اختیار دستگاه فرهنگی کشور قرار دارند، عزیزترین و سرشارترین سرمایه و ذخیره‌ی آینده‌ی این ملتند. قدر تعلیم و تربیت و معلمی و سنگر فرهنگی را بدانید. جوانها ونوجوانها، قدر درس وبحث و فراگیری و خودسازی را بدانند.
	شما معلمان و مربیان ونسل جوان هستید که فردا را میسازید و استکبار جهانی را مأیوس میکنید و نقطه‌ی امید روشن را - که امام و انقلاب اسلامی آن را به وجود آوردند - در دل مستضعفان عالم زنده نگه میدارید. امام عزیزمان همیشه بر این مطلب اساسی تأکید میکردند و ما اعتقاد داریم که این موضوع، جزو محکمات و ضروریات انقلاب و خط امام است.
	امروز استکبار جهانی و قلدرهای سیاسی عالم و امپراتوریهای زر و زور در سرتاسر جهان که در فساد و انحطاط غرقند، با اسلام و نظام اسلامی دشمن هستند؛ زیرا افشاگر و تهدیدکننده‌ی آنها، اسلام و بیداری مسلمین است. طبیعی است هر کاری که علیه اسلام و نظام اسلامی و جمهوری اسلامی از عهده‌ی آنها برآید، میکنند. در یک صورت، نظام جمهوری اسلامی میتواند خود را به‌طور کامل از خطر و آسیب دشمن مصون نگهدارد و آن، وقتی است که با اقتدار خویش آنها را مأیوس کند. روزی که جمهوری اسلامی، با اثبات اقتدار سیاسی و اقتصادی خود و با اثبات قدرت ادامه‌ی زندگی، دشمن را مأیوس کرد، میتوان اطمینان داشت که دشمن از توطئه دست خواهد کشید؛ چون احساس میکند تلاش او بی‌فایده است.
	تلاش همه‌ی قشرها و آحاد مردم و مسؤولان رتبه‌های اول و دوم و سوم در نظام دولتی باید این باشد که بر اقتدار نظام جمهوری اسلامی اضافه کنند، و اقتدار سیاسی و اقتصادی و نظامی حاصل نمیشود، مگر با سازندگی. تمام کسانی که در اداره و سازندگی کشور نقش دارند، باید تلاش خود را چندبرابر کنند. در صحنه‌ی تولید، تولیدگران باید تا جایی که توان دارند، تولید کشور را بالا ببرند. بخشهای اداری ودولتی باید با حسن عمل و جلب اعتماد مردم و با ارایه‌ی خدمات مخلصانه به آنها، برکیفیت کارشان بیفزایند، و کسانی که در زمینه‌های فرهنگی برای مردم منبع الهام و ارشاد هستند، تلاش خود را اضافه کنند.
	اگر استکبار جهانی و شیاطین عالم احساس کنند که جمهوری اسلامی ضعیف است، فشار را زیاد خواهند کرد. ما بحمداللَّه قوی هستیم و از ثبات لازم برخورداریم. سرمایه‌یی که جمهوری اسلامی ایران دارد - اعتماد مردم و پشتیبانی آنها از نظام - گمان نمیکنم هیچ دولتی آن را داشته باشد. این نعمت را باید مسؤولان وآحاد مردم حفظ کنند. در کشور ما، دولت و ملتی وجود ندارد؛ همه سربازان انقلاب هستند و باید هم باشند. همه باید روح سربازی برای انقلاب را حفظ کنند. در این خصوص، فرقی هم بین آحاد مردم و مسؤولان و مقامات نیست. در قبال اسلام و نظام اسلامی، همه وظیفه‌ی واحدی دارند.
	مجدداً به شما برادران وخواهران عزیز فرهنگی تأکید و توصیه میکنم که این کار را مهم بشمارید و به آن اهمیت دهید - همچنان که میدهید - و قدر آن را بدانید و با مشکلات آن صبر کنید و بدانید که اساسی‌ترین و بنیادیترین کار در جامعه‌ی ما، کار شماست؛ زیرا آموزش و پرورش کامل، آموزش عالی کامل را به دنبال خواهد داشت و این هر دو، نظام اداری و تشکیلاتی و حکومتی کامل و حد عالی مطلوب را ایجاد خواهد کرد. بنابراین، اساس صلاح ملت و دولت و کشور، در این‌جا پایه‌گذاری میشود.
	امیدواریم خدای متعال به برکت روح بزرگ امام عزیزمان، این محبوب فقید ملت که در جوار صدیقان و صلحا و انبیا و در پیشگاه پروردگار متنعم است و یقیناً ناظر و نگران حال ملت میباشد، همواره راه درست را به ما نشان دهد و ما را بر ادامه‌ی آن راه کمک کند. خداوند ما را مورد توجهات و تفضلات خودش قرار دهد و شما برادران و خواهران عزیز را محفوظ بدارد.
	والسّلام علیکم و رحمةاللَّه و برکاته‌