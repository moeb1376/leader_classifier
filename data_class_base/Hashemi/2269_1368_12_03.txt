
	بسم‌اللَّه‌الرّحمن‌الرّحیم‌
	خیلی خوش آمدید. این‌جا خانه‌ی شماست و شما برادران عزیز ما هستید. ما در تمام این یازده سال بعد از انقلاب، نگران مسایل جنوب آفریقا بودیم و از رنجی که مردم آفریقای جنوبی و نامیبیا در طول این سالیان می‌بردند، متأثر و غمگین بودیم. من، یک سفر برای اعلام حمایت از مردم مظلوم در جنوب آفریقا، به آن منطقه آمدم. خوشحالیم که امروز بحمداللَّه مردم توانستند صدای خود را به دنیا برسانند.
	مسلمان‌ها، نقش مهمی در آفریقای جنوبی و در کل جنوب آفریقا دارند. شاید واقعاً این روحیه‌ی مبارزه‌یی که امروز در مردم آفریقای جنوبی مشاهده میشود، به میزان قابل توجهی ناشی از حماسه‌ی مسلمانها در آن‌جا باشد.
	الان در آفریقای جنوبی، ظلم بزرگی حاکم است. یک گروه ظالم و اقلیت زورگویی بر مردمِ آن‌جا حاکمند و مبارزه‌ی با آنها، یک عمل اسلامی است. مسلمانها، نقش قابل توجهی در این مبارزه داشتند. ما معتقدیم که اسلام نیروی عظیمی در دنیاست. ما بیش از یک میلیارد مسلمان هستیم. اگر این میلیارد، حتّی فقط با هم ارتباط دوستانه - نمیگویم اتحاد - داشته باشند، مطمئناً قادر خواهند بود که در همه‌ی مسایل جهانی، نقش بزرگی ایفا کنند.
	دست‌هایی بین این جامعه‌ی عظیم تفرقه ایجاد میکند. این، مسأله‌ی مهمی است. همه باید چشمشان را باز کنند، این دست‌ها را بشناسند. اینها، دست‌هایی است که در حقیقت علیه قدرت نیروی اسلامی مجهز شده است. شعار ما، وحدت مسلمین است. معتقدیم که این، قدم اول میباشد.
	بعد از وحدت مسلمین، عظمت آنها در عالم است و ما در جمهوری اسلامی، مقابله با قدرتها را امتحان کرده‌ایم. ما بر قدرتهای بزرگ غالب شدیم؛ با این که آنها بیش از ما مسلح بودند و بیش از ما پول داشتند. این، به برکت ایمان به خدا بود. ایمان به خدا، به یک انسان و یک ملت قوّت میبخشد و همه‌ی مشکلات را در مقابل آنها آسان میکند.
	در صدر اسلام، رسول مکرّم اسلام(ص) و صحابه و نیز جانشینان بزرگوار ایشان توانستند با اتکای به خدا، یک تمدن عظیم تاریخی را پایه‌گذاری کنند. آنها هم در برابر قدرتهای بزرگ زمان خود، علیالظاهر کوچک بودند؛ اما ایمان به آنها قدرت بخشید و توانستند برای چندین قرن، عظمتی را در تاریخ ایجاد کنند. ما چرا نتوانیم؟ «ولا تهنوا و لاتحزنوا و انتم الاعلون ان کنتم مؤمنین»(1). شرطش ایمان است.
	ان‌شاءللَّه که موفق باشید.
	والسّلام علیکم و رحمةاللَّه و برکاته‌
	 
	 
	 
	1) آل‌عمران: 139