
	بسم‌اللَّه‌‌الرّحمن‌الرّحیم‌
	از شما برادران و خواهران گرامی که با اخلاص و صمیمیت و به شوق زیارت مرقد امام عزیزمان و همچنین انجام تعهد و ابراز وفاداری، از شهرهای دوردست به راه افتادید و به تهران تشریف آوردید، صمیمانه تشکر میکنم.
	انگیزه و ایمان و روح صمیمیتی که در شما وجود دارد، بسیار در خور تقدیر وسپاسگزاری است. با همین ایمان‌ها و روحیه‌ها و انگیزه‌ها بود که انقلاب ما بحمداللَّه به پیروزی رسید و در مقابله با مشکلات توانست بایستد. همین حقیقت زیبا در ملت ما بود که امام بزرگوار فقیدمان را این‌طور نسبت به مردم علاقه‌مند کرد. واقعاً امام ما (رضوان‌اللَّه‌‌تعالیعلیه) باهمه‌ی وجود به مردم کشور عشق میورزید و این به خاطر همین ایمان و فداکاری و اخلاص بود.
	من با تمام وجود از شما تشکر میکنم. خواهش میکنم وقتی به شهرتان برگشتید، سلام من را به همشهریهای گرامی خود برسانید و به همه‌ی آنها بگویید که راه ملت ایران، همان راهی است که امام بزرگوارمان پا در آن راه گذاشت و مشکلات را تحمل کرد و در آن راه پیش رفت. هدفها، همان هدفهاست؛ دشمنها هم همان دشمنها هستند؛ و نیت و همت و اراده هم همان نیت و همت و اراده است. ما راه خود را بر اساس راه امام(ره) ادامه خواهیم داد. وظیفه‌ی مردم این است که همچنان مثل سابق، همیشه خودشان را سرباز انقلاب و اسلام بدانند و در این راه از هیچ‌‌چیز دریغ نکنند.
	آینده، خیلی روشن و امیدبخش است؛ گویی به سمت چشمه‌‌ی زلالی در حرکت هستیم. طبیعی است که در بین راه، با مشکلات و سختیهایی مواجه خواهیم بود. در چنین شرایطی که خداوند رهبر و مراد و مرشدمان را نیز از ما جدا کرده است، اگر برگردیم و یا تعلل و توقف کنیم، به او خیانت کرده‌ایم. باید راه را ادامه دهیم و شک نکنیم که نتیجه‌ی سعی و تلاش ما، رسیدن به آن سرچشمه‌ی شفاف وزلال است؛ یعنی حاکمیت مطلق اسلام و دین خدا به صورت کامل و پیروزی همه‌جانبه‌ی اسلام بر دشمنان. هرجا که هستید و در هر شهری که زندگی میکنید و جزو هرقشری که محسوب میشوید و هر شغلی که دارید و با هر سلیقه‌یی که کار میکنید، باید بدانید که راه ما یکی است و باید با ایمان و تلاش آن را ادامه دهید.
	دشمنها نمیتوانند ما را بترسانند و متزلزل کنند. ماقویتر از دشمن‌هامان هستیم. خداوند با عزت و قوّت خود، مؤمنین را از هر جناح و صف و جبهه‌یی که شما فرض کنید، عزیزتر و قویتر قرار داده است. عزت، متعلق به خدا و رسول و مؤمنین است. ما اگر مؤمن باشیم، عزت متعلق به ماست، و ما به خداوند عرض میکنیم: پروردگارا ! ما به تو و راه تو و آینده‌یی که به ما وعده داده‌یی، مؤمنیم.
	با دلهای محکم و اراده‌‌های قوی، به شهرهای خودتان برگردید و روحیه‌ی کار و تلاش و وحدت و صفا و صمیمیت و حضور در صحنه و آمادگی برای خدمت و کمک به اسلام وانقلاب را در خودتان حفظ کنید و ان‌شاءاللَّه خداوند به شما توفیق خواهد داد و یقیناً روح مقدس امام عزیزمان نیز ما را یاری خواهد کرد. از خداوند مدد و همت میطلبیم و امیدواریم که دعای مقدس ولىّ‌عصر(ارواحنافداه وعجّل‌اللَّه‌فرجه) در طول این راه همواره پشتیبان ما باشد.
	والسّلام علیکم و رحمةاللَّه و برکاته‌