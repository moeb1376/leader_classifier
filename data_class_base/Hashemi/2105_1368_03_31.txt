
	بسم‌اللَّه‌‌الرّحمن‌الرّحیم‌
	از همه‌‌ی برادران و خواهرانی که با صمیمیت و خلوص نیت، از راههای دور به این‌جا تشریف آوردند، بخصوص از برادران پاکستانی سازمان جوانان امامیه و تحریک نفاذ فقه جعفری، صمیمانه متشکرم. خداوند ان‌شاءاللَّه به همه‌ی شما جزای خیر دهد و روح متعالی و ملکوتی امام فقید و عزیز و محبوبمان را از شما راضی کند.
	وقتی که اعلام میکنیم راه اماممان را قاطعانه دنبال خواهیم کرد، اولین تکلیف این است که ببینیم عناصر اصلی حرکت امام(ره) چه بود.حرکتی که امام امت از حدود بیست سال پیش شروع کردند، منجر به تأسیس نظام و حکومتی شد که اسلام را مبنای زندگی قرار داد و با توفیق الهی کار را به جایی رساندند که اسلام و مسلمین در دنیا عزیز شدند. این راه، راهی طولانی و دشوار بود. پیمودن این مسیر، شرایطی داشت، و چون امام بزرگ ما حایز آن شرایط بود، توانست این راه را طی کند.
	ما که میخواهیم آن راه را دنبال کنیم و بر این نیت هم صادقیم، باید ببینیم که آیا آن شرایط را در خودمان ایجاد کرده‌ایم یا خیر؛ این مهم است. یقیناً امام با همان روحیه و روشی حرکت میکرد که پیامبران الهی حرکت میکردند. راه و هدف او هم براساس راه و هدف پیامبران بود. آنها در پیمودن راه دشوار خود، عواملی را ملاحظه میکردند. «قال موسی لقومه استعینوا باللَّه واصبروا انّ الارض للَّه یورثها من یشاء من عباده والعاقبة للمتّقین»(1). اول، صبر و استقامت؛ و دوم، استعانت به خدا و تکیه به او. این دو عامل حتماً لازم است و اگر نباشد، راه طی نخواهد شد.
	اگر امام(ره) این دو عامل را در نظر نمیداشت، نمیتوانست راه را طی کند. او بر مشکلات و سختیها و کمبودها و فشارها و طعنه‌ها و شایعه‌پراکنیها و شماتتهای دشمن، صبر واستقامت کرد. نمیتوان انتظار داشت که دشمن توطئه و دشمنی نکند؛ او دشمن است و توطئه و دشمنی خواهد کرد. این ما هستیم که باید در مقابل مشکلات و توطئه‌هایی که دشمن سر راه ما میگذارد، صبر و استقامت کنیم و نسبت به ادامه‌ی راه، خسته و کسل و ملول نشویم. از طرف دیگر، باید از خدا استعانت بجوییم و با او رابطه داشته باشیم و راه او را درست بدانیم و جز حول و قوّه‌ی الهی، به نیروی دیگری اعتقاد نداشته باشیم.
	مردم ما بحمداللَّه در برابر مشکلات، صبر و استقامت خود را نشان دادند و درهمه‌ی مراحل مبارزه، استعانت از خدا و تکیه به لطف وتفضل الهی را ثابت کردند و در امتحان بزرگی هم که خدا برای ملت ما به خاطر فقدان رهبر عظیم و عزیزمان پیش آورد، باز مردم نشان دادند که حقاً و انصافاً صبور و آگاه و بااستقامت و به خدا متوکل و متکی هستند. این روحیه را باید حفظ کنیم.
	امام عظیم‌‌الشأن ما، امت اسلامی را یکجا میدید. اگر شما میبینید مردم پاکستان و مسلمانهای آفریقا و آسیا و حتّی اروپا، نسبت به انقلاب و نظام جمهوری اسلامی این‌قدر احساس وابستگی میکنند و امام را پدر و رهبر خود میدانند، بدان خاطر است که امام(ره) منطقه‌یی و در محدوده‌ی مرزها فکر نمیکرد. برای او، اسلام و امت اسلامی - در هرجا که باشد و در هر گوشه‌یی از دنیا که زندگی کند - مطرح بود؛ برای ما نیز همین‌طور است. ما امت اسلامی را با همان کلیت که در سرتاسر جهان حضور دارند، معتبر و محترم میشماریم و معتقد به استحکام روابط برادری بین مسلمانان هستیم.
	شما برادران پاکستانی و همه‌ی برادران و خواهران مسلمان در سراسر عالم باید بدانید که راز عظمت مسلمانان، پیوند و اتحاد آنان با یکدیگر است، و خیانتی که استعمار به اسلام کرد، این بود که به یکپارچگی و وحدت مسلمانها ضربه زد. استعمار و حکام فاسد در دوران جدید و قدیم، مسلمانها را تکه‌تکه و خانه‌ها را از هم جدا و دلها را با هم نامهربان کردند؛ لذا رسالت و پیام و وظیفه‌ی الهی ما این است که در مقابل آنچه استعمار انجام داد، حرکت کنیم؛ یعنی دلهای مسلمین را در سطح جهان به هم نزدیک کنیم و آنهارا زیر پرچم توحید و اسلام گرد آوریم.
	مصالح مسلمین، مصالح مشترک است؛ اگرچه حکومتهای فاسد و دست‌نشانده‌های استعمار، از این مصالح بترسند و به خاطر نقشه‌های استکبار جهانی، با آن مخالفت کنند. مسلمین باید به هم کمک کنند و در شادی یکدیگر شاد، و در غم یکدیگر غمگین باشند. این پیام انقلاب ماست و حرکت امام(ره) بر همین مبنا بود؛ ما هم ان‌شاءاللَّه با کمک خداوند، بر همین مبنا حرکت خواهیم کرد.
	مجدداً به همه‌‌ی شما عزیزان، برادران و خواهران داخل و خارج از کشور، شهرها و نقاط دور و نزدیک و قشرهای مختلف مردم، مخصوصاً علمای اعلام و ائمه‌ی محترم جمعه و روحانیون و طلاب عزیز و رزمندگان، این مصیبت بزرگ را صمیمانه تسلیت عرض میکنم و از خدای متعال برای همه‌ی شما صبر و اجر و هدایت الهی مسألت میکنم. خداوند ان‌شاءاللَّه به همه‌ی ما و شما توفیق دهد، تا وظایفی را که برعهده داریم، بخوبی انجام دهیم.
	والسّلام علیکم و رحمةاللَّه و برکاته‌
	--------------------------------------------------------------------------------
	
	1) اعراف: 128