
	بسم‌اللَّه‌الرّحمن‌الرّحیم‌
	 
	الحمدللَّه ربّ العالمین والصّلاة والسّلام علی سیّدنا و نبیّنا ابی‌القاسم محمّد و علی اله الأطیبین الأطهرین المنتجبین سیّما بقیّةاللَّه فی‌الارضین. قال‌اللَّه‌الحکیم فیکتابه:ولقد کتبنا فی الزّبور من بعد الذّکر انّ الارض یرثها عبادی الصّالحون(۱)
	  
	از این‌که در جمع شما مردان و زنان مؤمن و جوانان سلحشور و انقلابی این استان مردپرور و شهیدپرور حضور پیدا کرده‌ام، خدای متعال را شاکر و سپاسگزارم. خاطرات افتخارآمیز مردم شهرهای مختلف استان لرستان، چه در دوران انقلاب و چه در دوران جنگ تحمیلی، هرگز از یاد نخواهد رفت و فرزندان شما در سپاه و ارتش و نیروهای عظیم مردمی، نشان دادند که با ایمانی صادقانه و مخلصانه، به اسلام عزیز و به انقلاب اسلامی وفادارند. من فراموش نمیکنم سالهایی را که فرزندان بسیجی این استان، در جبهه‌های غرب و شمال غربی، در حاجیعمران، در ارتفاعات دشوار منطقه‌ی مرزی، و بعد از آن هم در منطقه‌ی جنوب، دلاوری و جانفشانی کردند. همان روزها من به جوانان سلحشور لرستان پیغام دادم و گفتم که اگر دیگران سلحشوریها و فداکاریهای جوانان لرستان را در صحنه‌ی نبرد شنیده‌اند، من آن را دیده‌ام.
	 
	خدا را سپاسگزاریم که به ملت ایران توفیق داد، تا بتوانند از ایمانشان دفاع کنند و در هر منطقه و هر استانی، آزمایشهای درس‌آموزی از جوانان و فداکاران و خانواده‌های مؤمن برای تاریخ کشور ما باقی ماند. همچنین به خانواده‌های محترم شهدا و جانبازان و آزادگان عزیز درود میفرستم و بخصوص صبر شما مردم عزیز را در دوران بمبارانها یادآوری میکنم، که حتّی دشمنان دژخیم، مدرسه‌ی کودکان شما را هم مورد تهاجم قرار دادند و بچه‌های دانش‌آموز را هم قلع‌وقمع کردند. دوران جنگ بحمداللَّه به پایان رسیده، آزمایش موفق ملت ایران به سربلندی اسلام انجامیده، و مردم این استان در علاقه‌مندی به دین و معارف اسلامی و روحانیت متعهد و دلسوز هم شهره هستند.
	  
	من امروز به قصد سرکشیکردن و اطلاع‌گرفتن از وضع عمومی استان و دیدار با شما عزیزانی که در این استان مؤمن و درعین‌حال محروم زندگی میکنید، به این‌جا آمده‌ام. از این فرصت دیدار جمعی با شما، برای بیان یک مطلب استفاده میکنم. آن مطلب این است که امروز ملت ایران با گذراندن سالهای سخت جنگ و مشکلات ناشی از آن، وارد دوران مبارزه‌ی جدیدی شده است. در این دوران مبارزه‌ی جدید هم، مردانگی و ایمان و شجاعت شما مردم باید بتواند مانند دوران جنگ، در مقابل خباثت دشمنان اسلام و توطئه‌های ایادی استکبار جهانی، خود را در صحنه‌ی امتحان الهی نشان بدهد. این دوران مبارزه‌ی جدید، مبارزه برای ساختن کشور است. من خواهش میکنم، بخصوص جوانان به این نکته توجه کنند. آینده‌سازان کشور و جامعه‌ی ما، شما جوانان هستید؛ به این مطلب خوب گوش بدهید.
	 
	صدها سال ملتهای اسلامی در ضعف و توسریخوری زندگی کردند. صدها سال اسلام در کشورهای اسلامی حاکمیت نداشت؛ طاغوتها و سلاطین مستبد بر مردم حکومت میکردند؛ و بعد هم در دوران استعمار، استعمارگران و غارتگران ثروت ملتها. همه چیز را از ملتهای اسلامی و از جمله ملت ما گرفته بودند و درصدد آن بودند که ایمان اسلامی مردم را هم از آنها بگیرند؛ خیلی هم در این راه تلاش کردند.
	  
	در زمان ما، معجزه‌ی بزرگ الهی به وقوع پیوست. یعنی در حالی که توطئه‌گران دستگاه استعمار و استکبار خیال میکردند که اسلام از بین رفت و ملتهای مسلمان دیگر به‌پا نخواهند برخاست، ناگهان ملت بزرگ و شجاع و باایمان ما، پشت سر آن رهبر الهی و استثنایی قیام کردند و با صدای رسا به دنیا گفتند که ما میخواهیم خودمان، اسلاممان و احکام نورانی قرآنمان بر زندگیمان حاکم باشند. گفتند که مسلمانان میتوانند خودشان کشور خود را اداره کنند؛ میتوانند با عزت زندگی کنند. به دنیا گفتند که ما نمیخواهیم نوکر و زیر فرمان دشمنان دین و ملیت و میهنمان باشیم. این را ملت ما در انقلاب بزرگ خود به همه‌ی دنیا اعلام کرد.
	 
	علت این‌که امریکا و ایادی امریکا و قدرتهای شرقی و غربی با انقلاب ما و با ملت ما دشمنی کردند، همین بود. آنها از این ندای آزادیخواهی و استقلال ترسیدند. غرب دهها سال است که از منابع کشورهای مسلمان، از نفتش، از معادن قیمتی زیرزمینی دیگرش، از نیروی انسانیش، از همه چیزش دارد سوءاستفاده میکند. نمیخواهند ملتها یکییکی از زیر یوغ حکومت جبارانه‌ی آنها خارج بشوند. غرب دید که قیام ملت مسلمان ما و انقلاب بزرگ او، ملتهای مسلمان دیگر را بیدار میکند؛ کمااین‌که بیدار کرده است. امروز شما ببینید در دنیای اسلام، جوانان و آحاد ملت و روشنفکران و زن و مرد، چگونه فریاد اسلامخواهی بلند کرده‌اند. این انقلاب بزرگ شما بود که این راه را بر روی ملتها باز کرد، و امریکا از همین ترسید. امریکا از ملت ایران سیلی خورد.
	  
	امریکا و غرب، در طول این دوازده سال همیشه خواسته‌اند ثابت کنند که ملت ایران نمیتواند کشور خودش را اداره کند. آنها میگویند ملتهای مسلمان عقب‌افتاده‌اند؛ نمیتوانند بدون کمک ما زندگی را راه ببرند. آیا این حرف راست است؟ آیا به ملت بزرگی مثل ملت ما - که قرنها مشعل علم و فلسفه و بینش و تمدن و صنعت جهان در دست او بوده است - چنین حرفهایی میزیبد؟ بله، وقتی حاکمان و زمامداران بیعرضه و وابسته‌یی مثل پادشاهان پهلوی و قاجار بر مردم حکومت کنند، معلوم است که ملت به ضعف دچار میشود.
	 
	دهها سال در حکومت خاندان منحوس پهلوی، در همین استان لرستان کدام عمل مثبتی انجام دادند که این استان را از فقر بیرون بیاورد؟ این سرزمین حاصلخیز، این مراتع، این جنگلها، این آب و هوای مناسب، این مردم خوش‌استعداد و قدرتمند و کاری. با استانهای دیگر هم همین‌طور رفتار کردند. آن‌جایی که منافع خود آن افراد شیطان‌صفت تأمین میشد، هر کاری لازم بود، برای خودشان کردند. وقتی به فکر ملت نباشند، وقتی به فکر کشور نباشند، معلوم است که کشور و ملت دچار فقر و ضعف میشوند.
	 
	امریکا و غرب خواسته‌اند بگویند ایران نمیتواند خودش را اداره کند. این جنگ را هم که بر ما تحمیل کردند، یکی از هدفهای عمده‌اش همین بود که نگذارند کشور ما ساخته بشود؛ نگذارند این نیروهای کار، مانند چشمه‌یی بجوشند؛ نگذارند پول بیت‌المال که در اختیار دولت است، خرج رفع محرومیت بشود؛ خواستند ما را دایم به جنگ و به حمله‌ی خارجی سرگرم نگهدارند.
	  
	امروز جهاد بزرگ ملت ایران در هرجا که هستند، این است که سعی کنند این کشور را - همان‌طور که اسلام و قرآن گفته است - با عزت و به کمال معنای آبادی و عمران بسازند. ملت ایران میتواند این کشور را آباد کند و ذخایر و منابع مادّی و معنوی آن را در خدمت انسانیت قرار بدهد. ملت در هرجا که هستند، باید پشت سر مسؤولان خدمتگزار، سعیشان این باشد. البته مسؤولان هم موظفند که برای این ملت صمیمی و مخلص و مؤمن و شایسته، تا آن‌جا که میتوانند، خدمتگزاری کنند و بحمداللَّه میکنند.
	 
	این هدف دشمنان اسلام است که نگذارند کشور بزرگ و ملت عظیم‌الشأن ما به وظایف خویش در صحنه‌ی بین‌المللی و در صحنه‌ی کشور خود عمل بکند. اگر بین مردم اختلاف میاندازند، برای همین است. اگر محاصره‌ی اقتصادی را ادامه میدهند، برای همین است. اگر علیه ملت ما در سطح عالم تبلیغات میکنند، برای همین است. نمیخواهند بگذارند که این انقلاب در مرحله‌ی سازندگی به توفیق دست پیدا کند؛ اما به کوری چشم آنها، ملت ایران در این مرحله هم مثل مراحل قبل، بر دشمنان خود پیروز خواهد شد.
	 
	البته در این چند سال، دشمنان خیلی ضربه و لطمه زدند؛ شاید بتوانند ملت ما را به زانو دربیاورند، ولی نتوانستند؛ اما به‌هرحال ضربه‌ی خودشان را زدند. اگر میبینید امروز در کشور، در مناطق محروم، فقر و بیکاری هست، به خاطر ضربات دشمنان است. اگر میبینید در کشور ما هنوز مناطق محرومی هست - با این همه تلاشی که از اول انقلاب شده است - به خاطر همین ضربات خباثت‌آمیز دشمنان ملت ایران است. اینها هستند که نمیخواهند بگذارند در سطح کشور کار درست انجام بگیرد؛ اما موفق نخواهند شد.
	  
	من آینده‌ی روشن این ملت را میبینم. خدا را شکر که توطئه‌ی نظامی آنها به ثمر نرسید. خدا را شکر که ملت ایران روزبه‌روز در سطح دنیا عزیزتر شد. خدا را شکر که ملت ایران توفیق پیدا کرد پشت سر مسؤولان از گذرگاههای سخت حرکت بکند؛ باز هم باید این حرکت را با کمال قوّت و قدرت ادامه بدهید.
	 
	ما امروز به عنوان پاسداران و پرچمداران اسلام در دنیا معرفی شده‌ایم. ملت ما به عنوان کسانی که به نام قرآن و به نام اسلام حرکت کرده‌اند، در دنیا شناخته شده‌اند. باید زندگی این ملت، وضع معنوی و مادّی این ملت، مایه‌ی آبروی اسلام بشود. دنیا باید نگاه کند که اسلام زندگی یک ملت را چه‌طور اداره میکند؛ اسلام را از این طریق بشناسد.
	 
	در کشور ما محرومیت باید نماند؛ منطقه‌ی محروم باید وجود نداشته باشد؛ بیسوادی باید در سطح کشور نباشد؛ نقطه‌ی غیرآبادی که قابل آبادی است، باید نباشد؛ بیکاری باید نباشد. این، با همت مردم و همت مسؤولان و توکل به خدای متعال، شدنی است. همین استان شما، استان بسیار بااستعداد و دارای ذخایر باارزشی است. امکانات مادّی و معنوی این استان، بسیار خوب است. اگر در ظرف چند سال تلاش بشود، این استان میتواند از محرومیت خارج بشود؛ اما امروز یکی از استانهای محروم کشور ماست.
	 
	متأسفانه در این استان بیکاری هست، فقر هست، روستاهای محروم هست. بسیاری از این عشایر سلحشور و غیور استان لرستان - این کسانی که در جنگ و صلح، رشد خودشان را نشان دادند و اخلاص و صمیمیتشان را ثابت کردند - متأسفانه در وضعیت محرومی بسر میبرند. اینها میتواند برطرف شود. امروز برنامه‌هایی که هست، برنامه‌های خوبی است. باید در سایه‌ی توفیقات الهی و کمک و تلاش و کار همه‌ی مردم و همکاری با ارگانهای دولتی، این مشکلات برطرف بشود و آن چهره‌ی مطلوب اسلام، صورت خودش را از زیر این غبارها نشان بدهد.
	  
	دشمن از راههای مختلف توطئه میکند؛ یکی از راهها، اختلاف‌افکنی است. هرگونه اختلافی، هرجا که باشد، برخلاف نظر اسلام و قرآن است؛ چه اختلافات سیاسی باشد، چه اختلافات قبیله‌یی باشد. اختلافات ایلی و قبیله‌یی هم غلط است. همه مسلمانند، همه فرزندان این مرز و بومند، همه با هم برادرند؛ چه اختلافی؟ ما اختلافات ناسیونالیستی را در سطح دنیا نفی میکنیم. ما میگوییم ملتهای مسلمان باید با هم باشند. در میان یک ملت، اقوام و طوایف مسلمان و تیره‌های گوناگون، چه اختلافی با هم میتوانند داشته باشند؟ این کار شیطان است که بین ما اختلاف بیندازد.
	 
	از راههای دیگری که دشمن امروز سعی میکند در میان مردم ما نفوذ پیدا کند، شایعه‌پراکنی است. از زمان پیروزی انقلاب تا امروز، هرجا توانستند، شایعه‌پراکنی کردند. هدفشان این است که دل مردم را بلرزانند و امید آنها را از بین ببرند. یک ملت با امید میتواند به پیش برود. یک سرباز در جبهه‌ی جنگ، فقط با امید میتواند بجنگد. اگر امید را از او گرفتند، همه چیز را از او گرفته‌اند. اگر کسی به این تبلیغاتی که دشمنان از راههای مختلف القا میکنند، گوش کند، به نظرش میرسد که در ایران همه چیز در سراشیب سقوط است! انگاری میخواهند همه‌ی امیدها را پایان‌یافته وانمود و قلمداد کنند. اف بر این دشمنان خبیث! این ملت پُرجوش و پُرشور، این ملت جوان و شاداب - که انقلاب، این ملت را جوان کرد - این ملت با فرهنگ و باایمان، این ملتی که در طول دوازده سال بر این همه مشکلات فایق آمد، آیا جایی برای ناامیدی دارد؟ امید از خداست - «لاتیأسوا من روح اللَّه» (۲) - یأس از شیطان است. باید آحاد مردم بدانند، آینده‌یی که در انتظار این ملت است، به مراتب از سالهای گذشته بهتر و شیرینتر خواهد بود. به فضل پروردگار، در سایه‌ی پایمردی ملت و تلاش و توان شما مردم، هیچ چیزی نشدنی نیست. آنها میخواهند این ملت را ناامید کنند، تا کارها را متوقف نمایند.
	  
	یکی دیگر از توطئه‌های دشمن، توطئه‌ی فسادانگیزی است؛ نفوذ در نسل جوان، ایجاد فساد در میان سربازان واقعی اسلام، جوانان را به مسایل فسادبرانگیز سرگرم و مشغول کردن. جوانان بدانند که این توطئه است، و من به شما عرض میکنم که امروز دست توطئه‌گری با هدایت بیگانه در سطح کشور وجود دارد، تا بذر فساد و لغو در میان جوانان بیفشاند؛ برای این‌که جوانان را سرگرم و مشغول کند. ملتی که جوانانش سرگرم فسق و فجور باشند، راه به جایی نخواهد برد. میخواهند آن جوان بسیجی مؤمن و مخلص و پارسا را که برای جهاد فی‌سبیل‌اللَّه به میدان جنگ میرفت و پشت سرش را نگاه نمیکرد و زندگی راحت و لذات و همه را پشت‌گوش میانداخت، اسیر و پابند کنند؛ هم مسؤولان و هم جوانان متوجه باشند. البته مسؤولان توجه کرده‌اند و امیدواریم که بتوانند این ریشه‌ی فساد را از بیخ و بن بکَنند و دست توطئه‌گر را از عرض و آبروی این ملت قطع کنند.
	  
	آنچه که من به عنوان آخرین سخن و آخرین توصیه به شما عرض میکنم، این است که همه‌ی آحاد ملت وظیفه دارند آگاهی و هوشیاری خودشان را نسبت به مسایل کشور و مسایل انقلاب و اسلام روزبه‌روز بیشتر کنند. به خباثتها و توطئه‌های دشمنان درست توجه کنید. از دشمن کمین‌کرده‌یی که منتظر فرصت است تا ضربت بزند، غفلت نکنید. بدانید که امروز با توکل به خدا و با وحدت کلمه و با حرکت پشت سر مسؤولان است که ملت ایران میتواند این راه پُرافتخار را ادامه بدهد و به هدف برسد. وظیفه‌ی ماست که از خدای متعال بخواهیم و نیروی خودمان را هم به کار بگیریم. امیدواریم که تفضلات الهی و توجهات ولىّ‌عصر(ارواحنافداه وعجّل‌اللَّه‌له‌الفرج) کمک کند، تا هم شما مردم عزیز و هم مسؤولان بتوانند به وظایف الهی خودشان عمل کنند و این مراحل حساس تاریخ اسلام را با موفقیت پشت سر بگذارند.
	 
	والسّلام علیکم و رحمةاللَّه و برکاته‌
	 
	 
	۱) انبیاء: ۱۰۵
	 
	۲) یوسف: ۸۷