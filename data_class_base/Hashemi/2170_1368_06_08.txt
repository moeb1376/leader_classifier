
	بسم‌اللَّه‌‌الرّحمن‌الرّحیم‌
	در ابتدا به همه‌ی شما برادران عزیزی که تشریف دارید - جناب آقای هاشمی رئیس جمهور عزیز و محترممان، جناب آقای حاج سیّداحمد آقا یادگار و فرزند ارجمند و گرامی امام بزرگوارمان و یکایک شما برادران بسیار خوب و خدوم و زحمتکش - خیرمقدم و تبریک عرض میکنم.
	لازم است که در چنین روز و مناسبتی، یاد شهدای عزیز این روزها را گرامی بداریم. شهیدان عزیزمان مرحوم آقای رجایی و مرحوم آقای باهنر، حقیقتاً دو نمونه‌ی برجسته از یاران انقلاب و امام بودند. همچنین از مرحوم شهید عراقی یاد کنیم که سالگرد شهادتشان در همین روزهاست. ایشان نیز جزو فداییان امام(ره) بودند. ان‌شاءاللَّه خداوند این عزیزان انقلاب را با اولیای خودش محشور کند و به ما هم توفیق حرکت با همه‌ی وجود در راه شهدای گرانقدرمان - که راه خدا و قرآن و امام است - بدهد.
	وظیفه‌ی خود میدانم که به‌مناسبت تشکیل کابینه‌ی جدید، از اعضای کابینه‌ی قبلی، مخصوصاً برادر خوب و عزیزمان آقای مهندس موسوی که حقیقتاً هشت سال در سخت‌ترین دوران، با همه‌ی وجود تلاش کردند، تشکر کنم. من شاهد بودم و ادای این شهادت را لازم میشمارم که آن برادران در آن شرایط دشوار، چه خون‌دلهایی خوردند و چه دغدغه‌ها و تلاشهای پر حجمی داشتند. آن تلاشها، بحمداللَّه نتایج خودش را هم داشت. بعضی از آن برادران، بحمداللَّه در این کابینه هم تشریف دارند و امیدواریم به همان تلاش خود ادامه دهند و بعضی هم که در این کابینه نیستند، ان‌شاءاللَّه در مجموعه‌ی عناصر خدمتگزار نظام جمهوری اسلامی هستند و خواهند بود.
	من باید به مردم عزیزمان تبریک عرض کنم؛ چون رئیس جمهوری با این خصوصیات، حقیقتاً برای ملت و انقلاب و کشور ما یک موهبت الهی است. وجود جناب آقای هاشمی و مسؤولیتشان، هر دو برای مردم و بر ما نعمت است. من، قدر این نعمت را میدانم و مطمئنم که مردم هم قدر این نعمت را میدانند و این را در رأی خود و اعلام وفاداریشان نشان دادند و بعد از این هم، ان‌شاءاللَّه نشان خواهند داد.
	برای شما برادران هم که با این مجموعه و با ایشان کار میکنید، یقیناً تبریک جداگانه‌یی لازم است. تبریک دیگر به شما، به‌خاطر ابراز اعتماد مجلس شورای اسلامی است. بحث این دو سه روز مجلس، بسیار جالب و حقیقتاً استثنایی و حاکی از آزادی کامل بود که البته، یکی از امتیازات بزرگ کشور و مجلس ما همین است. کسانی که در اصول حکومت اسلامی و آزادی کامل اسلامی در کشور تردید میکنند، این امتیاز بزرگ مجلس ما را ببینند که نمایندگان، با کمال شجاعت و صراحت و احساس وظیفه، نظر موافق و مخالف خود را بیان میکنند. این، نعمت بزرگی است که ما از آن برخورداریم.
	در این ایام، احساس مسؤولیت بسیار خطیر مجلس نیز در دادن رأی اعتماد به همه‌ی اعضای کابینه آشکار شد و نشان داد که مجلس شورای اسلامی، حقیقتاً واقعیات و مصالح کشور را خوب درک میکند و خود را در مقابل حقایق موجود و مردم، مسؤول میداند. دلیل بزرگ آن، همین بود که این رأی اعتماد بالا را به شما اعضای کابینه‌ی جدید داد. من، از همه‌ی نمایندگان مجلس شورای اسلامی - بخصوص برادران و خواهران متدین و حزب‌اللّهی - که با رأی مثبت خود، امکان شروع به کار کابینه را در اسرع وقت فراهم کردند، تشکر میکنم. البته، ما در آینده با شما برادران تبادل نظر و همفکری و همکاری مستمر خواهیم داشت.
	شما خوب میدانید که در اسلام، مسؤولیت و تکلیف یک جانبه نیست. وقتی کسانی به معنای اسلامىِ حکومت - نه به معنای طاغوتی و رایج بین افکار و ذهنهای جاهلی - بر مردمی حکومت میکنند و مدیریت کشور را برعهده میگیرند و بار سنگین مسؤولیت را بر دوش میکشند، یک وظیفه و مسؤولیت طرفینی بین آنها و مردم به‌وجود می‌آید. از امروز، شما حقی بر مردم دارید و مردم حقی بر شما دارند. حق مردم بر شما این است که با همه‌ی وجود برای آنها کار کنید. این چیز تازه‌یی برای شما نیست. شما این امتحان را همیشه داده‌اید و برای مردم کار کرده‌اید. این تذکّر در درجه‌ی اول برای خود من و بعد هم برای شما و همه‌ی کسانیکه مسؤولیتی بر دوش دارند، یک نصیحت است.
	ما واقعاً باید با همه‌ی وجود کار کنیم و هر چه ظرفیت و ابتکار در جسم و ذهنمان داریم، باید صرف اداره‌ی امور کشور و راه‌اندازی کار مردم به سوی یک زندگی اسلامی کنیم. زندگی اسلامی، به معنای توجه به معنویات و نه مادّیات نیست؛ همچنان که به معنای توجه به مادّیات و نه آرمانها و معنویات هم نیست.
	این کابینه اعلام کرده است که میخواهد ان‌شاءاللَّه مشکلات مردم را در حد توان حل کند. جناب آقای رئیس جمهور اعلام کردند که کابینه، کابینه‌یی کاری است و قصدش انجام کارها در شعب مختلف با قدرت و قوّت است. این، آینده‌ی خوبی را نوید میدهد؛ ولی برخی گمان نبرند که گشودن گرههای امور ملتی که هشت سال جنگ را پشت سرگذاشته و فشارهای جهانی را تحمل کرده، به معنای دوری از معنویات و آرمانهاست.
	دشمن و بیگانگان، این‌گونه وانمود میکنند که اگر یک مجموعه، برای ایجاد رفاه و حل مشکلات مردم کار میکند، لزوماً به معنای دور افتادن از معنویات و آرمانهاست! این، غلط است. این، تصور افراد ساده لوح و تغلیط و تسویل افراد مغرض است. اسلام، برای دنیا و آخرت مردم، برنامه و هدف دارد. مسؤولان اداره‌ی کشور موظفند همان‌قدر به امور مادّی مردم برسند که به امور معنوی میرسند.
	بیگانگان، این‌گونه تبلیغ میکنند که اگر مجموعه‌یی میخواهد مشکلات مردم را حل کند و تولید را زیاد و معادن و صنایع را فعال نماید و کشاورزی را پربار کند و کارخانه‌ها را با همه‌ی ظرفیت به کار وابدارد، پس لابد این کار، به معنای فراموش کردن و یا ضعیف و کم‌رنگ نمودن آرمانها و معنویات و اهداف انقلاب است. این فکر، فکر دشمن است که میخواهد در ذهن مردم ما آن را القا کند و خیلی مایه‌ی تأسف است که انسان مشاهده کند بعضی از افرادی که دوستند، غافلانه و ساده‌لوحانه، همان حرف دشمن را تکرار میکنند!
	دنیا و آخرت، رفاه و آرمان، با هم و در کنار هم قابل پیشرفت است. تصور این‌که جامعه‌ی آرمانگرا به حل مشکلات مادّی و رفاهی نخواهد رسید، به معنای این است که بگوییم ادیان و مقدسات و معنویات و آرمانها، به فکر دنیا و زندگی مردم نیستند! این، خلاف صریح اسلام و همه‌ی ادیان است. مطمئناً حرکت به سمت گشودن گرههای مردم و باز کردن راه به سمت یک زندگی مرفه و سالم و خوب، که مردم از فراوانی و ارزانی و دیگر امکانات استفاده کنند، یک وظیفه‌ی اسلامی است که بر دوش همه - بخصوص بر دوش شما که مسؤولان و مدیران کشور هستید - است. این کار، عملی است و قطعاً جزو آرمانهای اسلامی و امام عزیزمان میباشد.
	جامعه‌ی مؤمن و انقلابی، تعارض دنیای زودگذر و سهل‌الوصول با آرمانهای ماندگار و صعب‌الوصول را به نفع این دومین حل خواهد کرد. رسیدن به آرمانها دشوار است؛ ولی ملت ایران در برنامه‌ریزیهای جامع و بلند مدت شما، ان‌شاءاللَّه آرمانها و معنویات اسلامی خود را به‌دست خواهد آورد. ما هم عجله نمیکنیم و مسؤولان کشور را دچار دستپاچگی نمیکنیم. ان‌شاءاللَّه با صبر و حوصله و حواس جمع، در همه‌ی بخشها برنامه‌ریزی بکنید تا بخشهای اقتصادی و فرهنگی و بهداشت و درمان و خدمات و تولید و بخصوص بعضی از بخشهای ویژه - مثل کشاورزی و معدن - تکان حسابی بخورد. دین شما به مردم، حرکت با برنامه‌ریزی است.
	در سوی دیگر، مسؤولیت مردم در مقابل شماست که جدای از مسؤولیت شما در مقابل آنان نیست. نمیشود گفت شما در مقابل مردم مسؤولید؛ اما مردم در مقابل شما مسؤولیتی ندارند، یا مردم در مقابل شما مسؤولند؛ ولی شما مسؤولیتی ندارید. هر دو در مقابل یکدیگر مسؤولید. این، کلام امیرالمؤمنین(ع) و طرز فکر اسلام است.
	مسؤولیت اول مردم، حمایت از شما در حد اعلی است که بدون حمایت آنان، کار بر هر دولتی دشوار و گاه محال خواهد بود. مردم باید به شما به چشم امنا و وکلای خویش نگاه کنند که به‌دنبال رفع مشکلات آنها هستید. انسان با وکیل خود بداخلاقی نمیکند و نسبت به او خرده نمیگیرد و حمایت از وکیل و نماینده را وظیفه‌ی خود میداند. شما وکیل مردم هستید. هم رئیس جمهور که منتخب میلیونها انسان است، شما را معرفی کرده و برگزیده است و هم نمایندگان مجلس که وکلای مردمند، بر روی شما صحه گذاشتند و شما را برگزیدند و به شما رأی دادند. مردم باید از وکلا و امنای خود - که شما هستید - حداکثر دفاع و حمایت را بکنند.
	مسؤولیت دیگر مردم، توجه به مشکلات کار است. در طول جنگ دیدیم که گاه صدای غیرمسؤولانه‌یی از حنجره‌یی بر میخاست و مردم و امام بزرگوار را مغموم و افسرده میساخت و البته، افسردگی و همّ و غم امام و مردم، به‌خاطر ارزش این صداها نبود؛ بلکه به‌خاطر کج‌اندیشی تعدادی بود که مشکلات و حقایق این نظام را به عنوان یک تهدید جهانی درک نمیکردند.
	امروز، قدرت‌های بزرگ جهانی و قلدرها و چهره‌های ضدمردمی دنیا و در رأس همه‌ی آنها امریکا، به اسلام و جمهوری اسلامی به چشم یک تهدید و خطر مینگرند و طبیعی است که دل صاف و دست مساعدی نخواهند داشت و مشکلات ایجاد خواهند کرد؛ چنان‌که تاکنون کرده‌اند. شما که در دولتهای قبلی و در مجلس و یا در بخشهای دیگر بوده‌اید، میدانید آنها چه مشکلاتی ایجاد کرده‌اند.
	البته، این مشکلات و موانع، در مقابل اراده‌ی انسان و اراده‌ی یک ملت و اراده‌ی مؤمنین، چیز زیادی نیست و قابل برطرف شدن و عبور است و مردم هم این را میدانند؛ لیکن شکی نیست که در سرعت و سهولت کار، مشکلاتی ایجاد میکند. مردم بایستی این مشکلات را درک کنند و عجله و سراسیمگی بخرج ندهند تا ان‌شاءاللَّه مسؤولان کشور و شما بتوانید کار را با قوّت و قدرتِ هر چه تمامتر، انجام بدهید. البته، مردم حق دارند بعد از گذشت زمان معقولی، از مسؤولانِ هر یک از بخشها سؤال کنند که نتیجه‌ی کار شما چیست؟ باید خودتان را برای پاسخگویی آماده کنید. باید کار را به‌گونه‌یی تنظیم کنید که بتوانید محصول و نتیجه‌ی آن را به مردم نشان دهید و دلیل نقایص آن را بازگویید. مردم حسابگر و هوشیارند.
	خداوند ان‌شاءاللَّه به شما خیر بدهد و کمک کند. من تشکیل این کابینه و چنین مجموعه‌ی بسیار کارآمد و عزیز را، به خودم و به ملت و به همه‌ی مؤمنینی که در دنیا، به دین و مصالح این ملت علاقه‌مند هستند، تبریک میگویم. وجود شما را مغتنم میشماریم و این مسؤولیت بسیار گران و عظیم را، به خود شما هم تبریک عرض میکنم. خداوند ان‌شاءاللَّه به شما توفیق بدهد و تأییدتان کند تا همه‌ی ما بتوانیم با هم وظایفمان را انجام بدهیم.
	والسّلام علیکم و رحمةاللَّه و برکاته‌