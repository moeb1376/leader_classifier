
	بسم‌اللَّه‌‌الرّحمن‌الرّحیم‌
	نخست به همه‌ی شما عزیزان، چه فارغ‌التحصیلان دانشکده‌ی فرماندهی و ستاد و چه فارغ‌التحصیلان این دوره‌ی دانشکده‌ی علوم نظامی و چه شما عزیزانی که امروز سردوشی گرفتید و همین‌طور به معلمان و اساتید و مدیران این مراکز علمی و نظامی و مسؤولان ارتش جمهوری اسلامی ایران، تبریک عرض میکنم.
	در حقیقت، این‌جا خاستگاه ارتش و نقطه‌ی آغاز برای پیکره‌ی عظیم و کارآمدی است که دفاع از این کشور و ملت و انقلاب را بر عهده دارد و حفظ مرزها بر دوش و عهده‌ی اوست. این قاعده باید محکم باشد. در مراسم این دانشکده، مکرراً گفته‌ایم که این‌جا باید از لحاظ تأمین همه‌ی عناصری که ما در یک سرباز واقعی و لایق اسلام و نظام اسلامی توقع داریم، با دقت مورد توجه قرار بگیرد. ارتش جمهوری اسلامی ایران، یک ارتش آبرومند و پُرافتخار و کم‌توقعی است. شاید در بین ارتشهایی که ما در دنیا سراغ داریم، با این خصوصیات، خیلی کم باشند و شاید هم نباشند.
	دشمنان، هشت سال جنگ رسمی و پیش از آن، نزدیک به دو سال جنگ واقعی و عملی را بر ملت ما تحمیل کردند. از روز اول، ارتش در میدان بود و من از نزدیک شاهد تلاشها و مجاهدتها و دلسوزیها و کاراییها در عناصر بسیاری از این مجموعه‌ی کارآمد بودم. ارتش را باید متناسب با هدفهای یک ملت، سازماندهی کرد و ساخت. هدفهای ما، هدفهای بلند و شایسته است. ما نسبت به ملتها و کشورها و دولتها، همواره به چشم همراهی و دوستی و محبت و علقه‌ی فیمابین و به نحو متناسب نگریسته‌ایم.
	در دنیایی که سلطه‌‌های جهانی و گردن‌کلفتهای عالم، منافع اقتصادی و سیاسی و استراتژیک خودشان را بر همه‌ی آرزوهای ملی ملتها ترجیح میدهند؛ در دنیایی که رژیمی برای حفظ منافع خود، در چند هزار کیلومتر دورتر از مرزهایش، ناوگان و پایگاه و عنصر نظامی نگهداری میکند؛ در دنیایی که ابرقدرتها برای حفظ امنیتی که ادعای آن را میکنند و حاضرند امنیت ملی تمام کشورها و مرزها را به هم بریزند و متأسفانه بسیاری از ملتها و دولتها و کشورها، این وضع را تحمل کرده و این وضعیت ناهنجار و غیرانسانی و غیرمعقول را قبول کرده‌اند؛ در دنیایی که رابطه‌ی سلطه در آن حکم‌فرماست و ملتها و دولتها، به سلطه‌گر و سلطه‌پذیر تقسیم شده‌اند - الّا استثناهای بسیار معدود - در چنین دنیایی و با این معادله‌ی غلط، نظام اسلامی و ملت رشید و انقلاب ما سربلند کرده است و میگوید: من سلطه و سلطه‌گر را رد میکنم و تن زیر بار سلطه نمیدهم و ملتها را هم تا بتوانم، با فریاد مخلصانه‌ی خود بیدار خواهم کرد.
	شما فکر میکنید آن قدرتهای سرگردنه‌بگیر دنیا، نسبت به چنین ملتی چه احساساتی خواهند داشت؟ طبیعی است که این احساسات، دوستانه نبوده و خصمانه و متعرضانه خواهد بود. ملت ایران، با این هدفها و خط مشیهای روشن و انسانی و معقول بپاخاست و این نظام را به‌وجود آورد. یعنی با این ایده‌ها، به رهبری آن رهبر عالیقدر و بزرگوار و آن انسان حقیقتاً بزرگ، سر بلند کرد و یک رژیم وابسته‌ی فاسد را مثل دندان فاسدی برکند و دور انداخت و به جای آن، این نظام اسلامی را بر مبنای استقلال و آزادی ملی و ترجیح آرزوهای ملی بر آرزوهای بیگانگان و اطماع متجاوزان بنا کرد. طبیعی است که قدرتهای سلطه‌گر و دزدان غارتگر عالم، با این ملت و نظام دشمنی خواهند کرد.
	ما وقتی رد نظام سلطه و سلطه‌گر و سلطه‌پذیر را در دنیا اعلام میکنیم، ملتها به هیجان میآیند. من، در مجامع جهانی مکرر حضور پیدا کرده‌ام. وقتی این فکر را مطرح کردم، دیدم حتّی رؤسای دولتها به هیجان میآیند؛ منتها دست و ذهنشان بسته است و بعضی هم همتشان کوتاه است؛ اما دوست میدارند ملتی را ببینند که شجاعانه در وسط میدان، از چنین فکری دفاع میکند و می‌ایستد و از هیچ کس هم نمیترسد. آن ملت با این آرمان، ملت ماست که باید نیروی دفاعیش متناسب با این آرمان بلند و شایسته، سازماندهی و تقویت بشود.
	شما جوانها که امروز سردوشی و درجه گرفتید و فارغ‌التحصیل شدید، قاعده‌ی مستحکم و متین چنین نیروی مسلحی را پایه‌گذاری میکنید. خوشبختانه ارتش جمهوری اسلامی ایران، تجارب خیلی خوبی هم دارد که باید از این تجارب، در کلاسها و کتابهای درسی استفاده بشود. این دانشکده‌ی فرماندهی و ستاد، مرکزی است که اگر خوب اداره بشود و در آن تحقیقات انجام بگیرد، شایسته است که کلیه‌ی طرحهای بزرگ ملی، از لحاظ ارتباط با وضعیت دفاعی کشور، در آن مورد توجه قرار بگیرد. اگر ما میخواهیم جاده و پل و سد و بندرگاه و فرودگاه بین‌المللی درست کنیم، باید بررسی شود که این کار از نقطه‌نظر دفاعی در چه وضعیتی قرار میگیرد؟ شایسته است که کارشناسان و زبدگان و صاحب‌نظران نظامی در دستگاه علمی دانشکده‌ی فرماندهی و ستاد، چنین پروژه‌هایی را بررسی بکنند. باید در این سطح از لحاظ علمی قرار بگیرد.
	در ارتش جمهوری اسلامی ایران، در کنار دانش، به دین و تقوا اهمیت میدهیم. من، مخصوصاً به شما جوانان میگویم: ملتی که بر اساس اسلام و دین و قرآن حرکت کرده است، ارتشش باید متدین باشد. شما، جوان و پاک و خالص هستید. سعی کنید هر چه میتوانید، روح و خلوص دینی و تقوا را در کار و عمل خودتان تقویت کنید و آن را با خود به داخل یگانها یا قسمتها و اداراتی که به آن‌جا مأمور خواهید شد، ببرید.
	بحمداللَّه امروز ارتش ما، مجموعاً ارتش متدینی است و با گذشته بسیار فرقها کرده است؛ اما باز هم باید بیشتر به سمت روحیه‌ی تدین و خلوص و اخلاص حرکت کند. نقش ارتش قوی برای یک کشور، حیاتی است. کشور را همیشه سیاستمداران اداره کرده‌اند؛ اما در سخت‌ترین شرایط، سرداران آن را نجات داده‌اند. اگر دهها سیاستمدار خوب در کشوری مشغول کار باشند، بسازند و بنا کنند و پیش ببرند و آبرو ببخشند، اما سرداران بزرگ و شجاعی نداشته باشند، در شرایط حساسی، کشور نابود خواهد شد.
	نمیشود گفت ما با سیاست خوب، کاری میکنیم که کسی به ما حمله نکند؛ خیر، این متعلق به دنیای صلح است که اگر شما خوب باشید، کسی به شما حمله نخواهد کرد. در دنیای سلطه، اگر خیلی هم خوب باشید، شیاطینی هستند که شما را تهدید کنند. بنابراین، در کنار سیاستمداران خوب، سرداران خوب باید باشند. البته، سیاستمدار به کار خود برسد، سردار هم به‌کار خویش مشغول شود و در کار هم دخالت نکنند. در غیر این‌صورت، فساد به وجود خواهد آمد؛ همچنان که در بعضی از کشورها که در کار هم دخالت کرده‌اند، میبینیم که فساد به وجود آمده است.
	نکته‌‌ی دیگری که باید تذکر بدهم، این است که ارتش و سپاه، دو برادر تنی هستند که هر دو فرزندان انقلاب و این آب و خاک و کشور و ملت میباشند. مبادا دشمن بتواند از جهالتها استفاده کند و بین دو برادر نقار بیندازد. بحمداللَّه امروز، ارتباط بین ارتش و سپاه خوب است و من با امید فراوان به شما نگاه میکنم. ان‌شاءاللَّه همین‌گونه باشید و با همین روحیه همیشه عمل کنید.
	والسّلام علیکم و رحمةاللَّه و برکاته‌