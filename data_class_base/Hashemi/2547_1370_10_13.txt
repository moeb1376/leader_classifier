
	بسم‌اللَّه‌الرّحمن‌الرّحیم‌
	 
	الحمدللَّه ربّ العالمین والصّلاة والسّلام علی سیّدنا و نبیّنا ابی‌القاسم محمّد و علی اله الطّیّبین الطّاهرین المعصومین‌
	 
	از زیارت شما برادران و خواهران عزیز خیلی خوشحالم. بحمداللَّه شما جوانان انقلابی و پُرشوری هستید و خداوند برکت هدایت و نعمت خودش را بر شما ارزانی داشته است. اطلاع پیدا کردم که در سالهای جنگ، از این روستا جوانان مؤمن و سلحشور زیادی به جبهه اعزام شدند و بعضی هم به شهادت رسیدند؛ خداوند ان‌شاءاللَّه از شما قبول کند. من میخواهم به شما جوانان عزیز و مردم این روستا و خانواده‌ی محترم شهدا عرض کنم که این مجاهدتهای شماها موجب شد که اسلام و قرآن و نام خدا در دنیا سربلند شود.
	 
	شما مرزنشینان جمهوری اسلامی هستید و بحمداللَّه توانسته‌اید وظایف خودتان را انجام بدهید؛ بعد از این هم همه‌ی ملت ایران - از جمله شما مردم این منطقه - باید در راه حراست از این مرزها و از این سرزمین تلاش کنند. در مقابل دشمنانی که کشور ایران و اسلام را تهدید میکنند، همین شما جوانان شجاع، با قدرت اراده‌یی که دارید، با شور و شوقی که دارید، باید بایستید. استقلال کشور، به شماها بستگی دارد. دفاع از کشور، به عهده‌ی جوانان غیور و باهمتی مثل شماهاست.
	  
	جوانان باید اولاً مثل همیشه، در میدان جهاد، دلاورانه حاضر باشند و فنون جنگی را فرا بگیرند و جزو مجموعه‌ی بسیج باشند؛ ثانیاً در میدان سازندگی هم فعالیت کنند. جوانان روستاها و بخشها باید کار و تلاش کنند. بحمداللَّه زمین خوب، خاک خوب، استعداد حاصلخیزی خوب و امکانات فراوان وجود دارد؛ جوان باید تلاش و کار کند و دنیا را آباد نماید. مرد و زن، همه باید برای آباد کردن کشور تلاش کنند؛ اما جوانان سهم بیشتری دارند.
	 
	من نمیدانم آیا در روستای شما مبارزه با بیسوادی فعال است یا نه.(2) بسیار خوب است که میگویید فعال است. باید کاری کنید که علم و درس و سواد و خواندن و نوشتن، در بین همه‌ی افراد این بخش باب بشود و کسی بیسواد نماند و جوانان آگاهیهای خودشان را روزبه‌روز ان‌شاءاللَّه بیشتر کنند؛ امید کشور به شما جوانان است.
	 
	امروز دولت و مسؤولان دولتی همت کرده‌اند که مناطق محروم را آباد کنند و ان‌شاءاللَّه محرومیتها را برطرف نمایند؛ زحمت هم زیاد میکشند. امیدواریم بتدریج همه‌ی این مناطق دورافتاده و محروم کشور - که استعدادهای بسیار خوبی هم دارند - آباد بشوند؛ اما تلاش شما جوانان بسیار کمک میکند. جوانان باید وقت خود را به بیکاری نگذرانند؛ عمر خود را، نیروی خود را - این انرژی سرشار خود را - صرف کارهای سازنده و بابرکت کنند.
	  
	برادران و خواهران! خدا با ماست. دشمنان بارها خواستند ایران و جمهوری اسلامی را مورد تهاجم قرار بدهند و به آن ضربت بزنند؛ اما هر دفعه از این ملت تودهنی خوردند و نتوانستند مقاصد شوم خودشان را انجام بدهند؛ باز هم ان‌شاءاللَّه خدای متعال و دست قدرت الهی با ماست و ما به فضل الهی خواهیم توانست استقلال این کشور را حفظ کنیم و کشور به دست شماها آباد بشود و ان‌شاءاللَّه ایران عزیز الگویی برای مسلمانان سایر مناطق عالم بشود؛ کاری کنند که سایه‌ی شوم دشمنان ملتها از سر مردم برچیده بشود.
	 
	من از شما خداحافظی میکنم. خوشحالم از این‌که این توفیق را پیدا کردم که به میان شما بیایم و شما را از نزدیک ببینم. آن‌طور که به من گفتند، این بخش از لحاظ بسیج نیروها، بخش نمونه‌یی بوده است؛ و این برای ما بسیار خوشحال کننده است. امیدوارم که همیشه شاد و پُرتلاش و در راه خدا فعال باشید و ان‌شاءاللَّه هرچه زمان میگذرد، وضع این منطقه و این روستاها و این مرکز بخش، بهتر از گذشته بشود.
	 
	والسّلام علیکم و رحمةاللَّه و برکاته‌
	 
	 
	 
	 
	 
	 
	 
	1) طبق برنامه‌ریزیهای انجام شده در این سفر، قرار بود مقام معظم رهبری فقط در مرکز بخش دلوار برای مردم این بخش و روستاهای تابعه سخنرانی کنند. در مسیر حرکت به سمت بخش دلوار، به علت ازدحام و اشتیاق وافر مردم برای دیدار با معظمٌ‌له - که چندین کیلومتر جلوتر به استقبال آمده بودند - ایشان ناگزیر شدند در همان نقطه‌ی ازدحام جمعیت (روستای لیلک) نیز توقف کنند و بیانات کوتاهی در جمع اهالی آن منطقه ایراد نمایند.
	 
	2) در این لحظه، جمعیت حاضر، یکصدا پاسخ مثبت خود را به استحضار معظمٌ‌له رساندند.