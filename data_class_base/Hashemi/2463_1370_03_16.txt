
	بسم‌اللَّه‌الرّحمن‌الرّحیم‌
	  
	از زیارت آقایان خوشحالم. نزدیک سی سال است که با نوارهای آقای شیخ ابوالعینین آشنا هستم. مدتها قبل یک نفر در مشهد نوارهای ایشان و نوارهای مرحوم شیخ عبدالفتاح و شیخ مصطفی اسماعیل را برای من آورد و من از آن‌جا با صدای این آقایان آشنا شدم. البته گاهی هم در فرصتهایی، از رادیوهای کشورهای عربی تلاوت قرآن شما را گوش میکردم. الحمدللَّه حالا شما در شرایطی به ایران آمده‌اید که کشور ما بحمداللَّه در همه‌جایش پُر از شوق به قرآن است. خدا را شکر میکنیم که جوانان ما، بچه‌های ما، همه‌ی ملت ما، سراسر وجودشان شوق به قرآن است و قرائتاً، تجویداً، فهماً و فقهاً با قرآن مأنوسند.
	 
	سابق این‌طور نبود. درگذشته، این سلاطین و حکام طاغوتی، مردم را از قرآن دور نگهداشته بودند. گاهی کسانی پیدا میشدند و یک کارهای قرآنی میکردند؛ اما خیلی در سطح پایین بود. یادم است که همین آقای شیخ ابوالعینین به مشهد آمد، من تازه از زندان آزاد شده بودم. ایشان در ایوان مقصوره‌ی مسجد گوهرشاد قرآن تلاوت میکرد. شاید صد نفر آدم نشسته بودند و همین‌طور مجلس را تماشا میکردند و نمیفهمیدند که قرآن چیست؛ چون رهگذر بودند و دیده بودند که این‌جا مجلسی است، همان‌جا هم نشسته بودند! اما اگر حالا شما به همان‌جا بروید و قرآن تلاوت کنید، میبینید که هزاران نفر مردم میریزند و قرآن را استماع میکنند.
	 
	مجدداً به آقایان محترم خوش‌آمد میگوییم. ان‌شاءاللَّه که همیشه موفق و مؤید باشید.(۱)
	  
	نکته‌یی که در تلاوت و تحفیظ قرآن خوب است شما به عنوان پیشکسوت به جوانان تذکر بدهید، این است که اگرچه همه‌ی آیات کریمه‌ی قرآن نور است، اما امروز جوانان به بخشی از آیات قرآن خیلی احتیاج دارند و آن، چیزهایی است که عزت اسلام و عزت جامعه‌ی اسلامی و توحید عملی جوامع اسلامی در آنهاست. جوانان ما در همه‌جای دنیای اسلام بایستی این‌گونه آیات را روان و حفظ باشند و از آنها درس بگیرند. حتّی من یکوقت به این ائمه‌ی جماعتی که در بعضی از کشورهای عربی و اسلامی، آیاتی را در قرائت نماز انتخاب میکنند، گفتم آیاتی را انتخاب بکنید که میتواند در سرنوشت ملتهای اسلامی به طور ویژه اثر بگذارد.
	 
	البته مردم باید همه‌ی آیات الهی را یاد بگیرند و یاد هم میگیرند، لیکن بعضی از مفاهیم قرآنی وجود دارد که دست استعمار سعی کرده است ماها را از آنها دور نگه بدارد. ما را از جهاد دور نگهداشتند. ما را از این‌که کفار نباید بر مسلمین مسلط باشند، دور نگهداشتند. ما را از آیاتی که وحدت مسلمین در آنها هست، دور نگهداشتند. همین آیاتی که الان تلاوت شد - «و ما ارسلنا من رسول الّا لیطاع باذن اللَّه»(۲) - و آیاتی که معنایش حاکمیت عملی اسلام بر زندگی جوامع است، بایستی همه‌ی مردم آنها را یاد بگیرند.
	 
	الان در جوامع اسلامی، اسلام عملاً حاکم نیست؛ یعنی نه احکام اسلامی اجرا میشود، نه مالیات اسلامی هست، نه فرهنگ اسلامی در آنها ترویج میشود، و نه حکامی که در رأس کار هستند، با معیارهای اسلامی انتخاب میگردند. خیلی از اینها فسقه و فجره هستند که قرآن آنها را قبول ندارد. آیا مردم در این کشورها ملتفتند که در یک نظام غیر اسلامی زندگی میکنند؟ آیا قرآن دراین‌باره حرفی ندارد؟ چه کسی باید این را به مردم منتقل کند؟ به نظر من، قرّاء قرآن - که خدای متعال این شرف عظیم را به آنان داده است - در بیان این مطالب مقدمند. بله، توصیه‌ی من به آقایان این است.
	 
	ان‌شاءاللَّه موفق و مؤید باشید.
	 
	والسّلام علیکم و رحمةاللَّه و برکاته‌
	 
	 
	 
	
	۱) پس از بیانات رهبر معظم انقلاب اسلامی، شیخ ابوالعینین شعیشع آیاتی از کلام‌اللَّه مجید را تلاوت کرد؛ سپس معظمٌ‌له رهنمودهای دیگری ارایه فرمودند.
	 
	۲) نساء: ۶۴