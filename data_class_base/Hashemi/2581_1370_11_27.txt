
	 بسم‌اللَّه‌الرّحمن‌الرّحیم‌
	 ما خوشحالیم که یک بار دیگر آقای شحات انور و آقای عبدالعال را در ایران ملاقات کردیم. ما از خدای متعال میخواهیم که توفیق بدهد تا شاید بتوانیم گوشه‌یی از وظایفمان را نسبت به قرآن و مفاهیم عالیه‌ی آن عمل کنیم.
	سالهای متمادی حق قرآن تضییع شده است و الان که شما به جوامع اسلامی نگاه میکنید، میبینید که عین و اثری از قرآن نیست! نه این‌که خواننده‌ی قرآن یا عالم و متعلم قرآن نیست - اینها هست - عمل به قرآن نیست. قرآن آمده است تا بر زندگی بشر حکومت کند؛ اما قرآن در جوامع اسلامی در زاویه است؛ و معیارهایی که هست، معیارهای ضد اسلامی و ضد قرآنی است؛ و هرچه که قرآن در امور سیاسی و حکومتی گفته، صریحاً برخلاف آن دارد عمل میشود! قرآن درباره‌ی کفار، درباره‌ی مسلمین، درباره‌ی ارتباطات اسلام و کفر، در باب حکومت، در باب شرط ایمان، در باب جهاد، این حقایق را گفته؛ اما آنچه که شما در دنیای اسلام میبینید، متأسفانه نقطه‌ی مقابل آن است!
	البته امروز بحمداللَّه در سطح عالم حرکتی به سمت قرآن به وجود آمده است. قبلاً پیرمردها فقط متدین بودند؛ اما حالا جوانان هم متدین‌اند؛ این نه فقط در ایران است، بلکه اگر شما به این جوانانی که در دانشگاههای کشورهای اسلامی هستند، نگاه کنید، میبینید که آن ناشئه‌ی جدید به اسلام توجه دارند؛ اینها مژده است و تکلیف ما را هم زیاد میکند.
	 ما برای حَمَله‌ی قرآن شأن زیادی قائلیم. شماها جزو حَمَله‌ی قرآن هستید و قرآن را با صدا و طریقه‌ی خوبی میخوانید و مردم را به تلاوت قرآن راغب میکنید. اگر قرآن با لحن بد و صوت زشت و طرایق خسته کننده‌یی خوانده بشود، شنوندگان از قرآن ملول میشوند؛ این است که ما به این مسأله هم اهمیت میدهیم؛ اما معتقدیم که اهتمام به قرآن فقط این نیست؛ این یک جانب از آن است و جوانب دیگری هم وجود دارد.
	شما(1) آن روز به من گفتید که بعضی از این جوانانِ این‌جا آن‌قدر خوش‌صدا هستند که حتّی در مصر هم نظیرشان را پیدا نمیکنید؛ و من گفتم که اگر شما این‌طور کسانی را دیدید، یادداشت کنید و به من بگویید چه کسانی هستند؛ آیا این کار را کردید یا نه؟
	 ... توقع ما این است که کسانی که رتبه‌های بالا را می‌آورند، سطحشان خیلی بالا باشد؛ به طوری که قلب آدم نسبت به قرائت و تلاوت آنها واقعاً راحت باشد. این آقا پسری(2) که این‌جا آمد و قرآن را با شماره‌ی آیاتش از حفظ خواند، به نظر من باید پدرش را خیلی تشویق کنید. خود این بچه که یاد نمیگیرد؛ آن پدرش هست که به او یاد میدهد. این سبکی هم که آقای خزعلی در ایران باب کرده‌اند که شماره‌ی آیات را هم حفظ میکنند، سبک خیلی خوبی است. ...
	ان‌شاءاللَّه موفق باشید
	 
	 
	1) شحات محمّد انور
	2) آقای غفرانینیا