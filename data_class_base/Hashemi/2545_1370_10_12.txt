
	بسم‌اللَّه‌الرّحمن‌الرّحیم‌
	  
	جشن عبادت و تکلیف شما بچه‌های عزیز را به همه‌ی شماها و پدران و مادرانتان تبریک عرض میکنم و خیلی خوشحالم که من هم در این جشن شیرین و زیبای عبادت شما شرکت کرده‌ام.
	 
	بچه‌های عزیز! شما که امروز جشن عبادتتان را برگزار کرده‌اید، در حقیقت از امروز خدای متعال با همه‌ی عظمت و جلال خود، با شماها حرف میزند و شما را مخاطب قرار میدهد و شما را به تکلیف سرافراز میکند. امروز شما دختران عزیز از عالم کودکی خارج شده‌اید و جزو بزرگها به حساب میآیید؛ چون نماز بر شما واجب است و باید نماز بخوانید و عبادت کنید و با خدای بزرگ حرف بزنید. این دوران شیرین عمر را قدر بدانید و ان‌شاءاللَّه نمازتان را به طور کامل یاد بگیرید. طوری نباشد که دختربچه‌های عزیزمان که امروز به تکلیف رسیده‌اند، نماز را بلد نباشند. البته میدانم که شماها نماز را بلدید؛ اما جزییات نماز را هم باید یاد بگیرید. همه‌ی شما باید عبارات نماز و ذکرهایی که در نماز میگویید و حرکاتی که میکنید و وضو و طهارت و کارهای لازم برای نماز را ان‌شاءاللَّه یاد بگیرید.
	 
	از امروز شما وقتی نماز میخوانید، با خدای خودتان حرف میزنید و خداوند به سخن شما گوش میدهد و سخن شما را میشنود و دعای شما را ان‌شاءاللَّه مستجاب میکند. باید برای والدینتان، برای معلمانتان، برای رزمندگان عزیزمان و برای جوانان این مملکت دعا کنید و از خدای متعال برای کشورتان، آبادی و آزادی و همه‌ی خوبیها را بخواهید. ان‌شاءاللَّه دلهای پاک و روحهای باصفای شما، دعاهای مستجابی را خواهند داشت.
	 
	من خیلی خوشحالم از این‌که امروز در این جشن شما شرکت کردم. از خانمهای معلم و اولیای مدارس دخترانه هم تشکر میکنم که زحمت کشیدند و این دختربچه‌های عزیز را آموزش دادند و برای امروز آماده کردند؛ مخصوصاً این بچه‌های گل که برایمان سرود و دکلمه خواندند؛ هم دکلمه‌شان و هم سرودشان بسیار خوب بود. ان‌شاءاللَّه که همه‌تان موفق و مؤید باشید.
	 
	والسّلام علیکم و رحمةاللَّه و برکاته‌