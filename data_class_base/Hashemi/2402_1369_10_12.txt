
	حضرت‌عالی هفته‌ی گذشته اعلام فرمودید که به منظور انجام دیدارهای مستقیم با مردم و مشاهده‌ی مسایل آنان از نزدیک، تصمیم به انجام مسافرتهایی به سراسر کشور، بویژه نقاط محروم گرفته‌اید. لطفاً علت انتخاب استان ایلام را به عنوان اولین منطقه برای انجام ارتباط مستقیم با مردم، بیان بفرمایید.
	بسم‌اللَّه‌الرّحمن‌الرّحیم. مردم ایلام، مردم بسیار عزیزی هستند و در دوران جنگ تحمیلی، آزمایش خیلی افتخارآمیزی دادند. هم در جنگ شرکت کردند، هم مصیبتهای زیادی را به خاطر بمبارانها و موشکبارانها تحمل کردند، هم صبر و استقامت زیادی در مقابل این مصایبِ وارد آمده از سوی دشمن نشان دادند و مهاجرت نکردند، بلکه در شهرهایشان ماندند و هر وقت کار سخت شد، به همین کوههای اطراف پناه بردند؛ هرگز باری بر دوش دولت نگذاشتند و یاران صمیمی امام(رضوان‌اللَّه‌تعالیعلیه) بودند. من به این مردم علاقه دارم و فکر کردم که مناسب است دیداری از این مردم عزیز داشته باشم.
	با توجه به حملات و فشارهای شدید دشمن علیه مردم شهیدپرور و سلحشور ایران در طول هشت سال جنگ تحمیلی و مقاومت کم‌نظیر مردم این بخش از میهن اسلامیمان در برابر این حملات، اگر ممکن است بفرمایید روحیه‌ی مردم ایلام را در این سفر چگونه دیدید؟
	هم در این سفر، هم در سفر دیگری که حدود یکسال‌ونیم پیش به این‌جا آمدم، و هم در اوایل جنگ که مکرر به ایلام آمده بودم، همواره این مردم را دارای روحیه‌ی عالی دیده‌ام. روحیه‌ی این مردم، خیلی خوب است و خیلی باایمانند. البته بحمداللَّه همه‌ی مردم ما در سراسر کشور، روحیه‌های بسیار بالایی دارند؛ لیکن با توجه به مصایبی که این مردم دیده‌اند، من حقیقتاً روحیه‌ی اینها را عالی توصیف میکنم.
	با توجه به محروم بودن استان ایلام و لزوم سرعت بخشیدن به بازسازی مناطق آسیب‌دیده از جنگ، به مسؤولان اجرایی چه توصیه‌هایی دارید و مردم در این زمینه، چه نقشی میتوانند به عهده داشته باشند؟
	دولت برای آبادی این استان طرحهایی دارد که بعضی از آنها، طرحهای عمده و جزو طرحهای ملی است - مثل فرودگاه و جاده‌یی که راه این‌جا را نزدیک میکند و استان را از بن‌بست خارج مینماید - و بعضی طرحهای دیگر، طرحهای استانی است. روستاهای زیادی هست، محرومیتهای فراوانی وجود دارد؛ اما دولت خوشبختانه تلاش میکند و آن‌طور که من اطلاع پیدا کرده‌ام و قبل از آمدن به این‌جا، با آقای رئیس جمهور صحبت کردم و حالا هم معاونشان - آقای میرزاده - در این‌جا با ما هستند، گفتند که همه‌ی طرحها - بخصوص فرودگاه - را در برنامه دارند. من قبلاً هم در تهران، راجع به فرودگاه ایلام صحبت کردم؛ این‌جا هم تأکید میکنم که تسریع کنند؛ زیرا طرح بسیار مهم و لازمی است و یقیناً ایجاد آن، کمک زیادی به طرحهای عمرانی دیگر خواهد کرد. این کار باید ان‌شاءاللَّه به صورت سریعی انجام بگیرد.
	دولت در این‌جا طرحهای متعددی دارد که بعضی از آنها هم یادم نیست و میدانم که در برنامه‌ی دولت هست و قبلاً هم دراین‌باره صحبت شده است. فکر میکنم که بایستی همه دست به دست هم بدهند و این کارها را انجام دهند. البته در زمینه‌ی روستاها، جهاد سازندگی میتواند نقش خیلی زیادی داشته باشد. در این منطقه، روستاهای فراوان و البته محرومی وجود دارد. منطقه هم منطقه‌ی عشایری است و عشایر، مردم بلندنظری هستند که کمتر مراجعه میکنند و کمتر درخواست مینمایند؛ لیکن نیازمندند و باید نیازمندیهایشان را کشف کرد و برای رفعش اقدام نمود. من برای آینده‌ی این استان، امیدواری زیادی دارم.
	همواره اعتقادمان این بوده که مردم باید در کنار دولت باشند و ببینند دولت از آنها چه میخواهد. خوشبختانه دولت، دولت بسیار خوبی است. رئیس جمهور، شخصیت بسیار برجسته‌یی است. اعضای دولت، حقیقتاً مشغول کار و خدمت هستند و دوست دارند که برای مردم - بخصوص مناطق محروم - کار کنند. طرحهایی که آنها دارند، تکالیف قشرهای مردم را روشن میکند. باید ان‌شاءاللَّه با دولت همکاری کنیم.
	با توجه به سلطه‌ی استکبار جهانی در منطقه‌ی خلیج فارس - که این روزها جریان دارد - خواهشمندم اگر ممکن است، بفرمایید رهنمودهای شما به ملت مسلمان ایران و بویژه مردم و عشایر این خطه از میهن اسلامی چیست؟
	توصیه‌ی همیشگی ما، هوشیاری است. مردم باید بیدار و هوشیار باشند، تلاش انقلابی را از دست ندهند، حضور در صحنه‌های انقلاب را مهم بشمارند، وحدتشان را حفظ کنند و در سایه‌ی ایمان به خدا و تمسک به اسلام و قرآن، راه خود را ادامه دهند. تاکنون بحمداللَّه ملت ما راههای دشواری را پیموده‌اند؛ باز هم در آینده همین‌طور خواهد بود. اگر مردم ما، این خصوصیاتی را که عرض کردم، داشته باشند، هرچه اتفاق بیفتد، مطمئناً ضرر نخواهند کرد و سود خواهند برد.
	ان‌شاءاللَّه موفق باشید
	 
	 