
	بسم‌اللَّه‌الرّحمن‌الرّحیم‌
	هر کدام از این صدها و هزارها روزی که شما در جبهه بودید، سازنده‌ی یک عمر تاریخ ملتی است و اگر کسانی مثل شما در آن سنگرها نبودند، امروز از اسلام و نظام اسلامی و اسم و یاد امام، هیچ خبری در این مملکت نبود. هیچ‌کس خیال نکند که این ساعتها و این روزها هدر رفته و تمام شده و فراموش گردیده است. خیر، هر ساعتی که آن روزها را به وجود آوردند، الان در علم الهی و منشور کرام‌الکاتبین و حافظه‌ی تاریخ این ملت موجودند.
	این عمری که شما در جبهه صرف کردید و این سالها و ماهها و روزهای زرینی که در آن جا حضور داشتید، هر کدام حقیقتاً برکت و نعمتی از طرف پروردگار برای این ملت است. خیلی خوب و بجا وظیفه‌ی بزرگی را انجام دادید و انجام این وظیفه، نعمت بزرگی از سوی خدا بر شما بود. خوشا به حال شما که موفق شدید وظیفه‌تان را انجام بدهید و بدا به حال کسانی که این وظیفه را نشناختند و از آن سر باز زدند و آن را به بازیچه گرفتند. بدانید که این وظیفه تمام هم نشده است.
	همه‌ی ما موظف به دفاع از ارزشهای الهی - که امروز در این نظام اسلامی مجسم است - هستیم. دفاع از استقلال این کشور اسلامی، دفاع از تمامیت ارضی آن است. دفاع از انقلابی که این همه برکات و خیرات برای همه‌ی دنیا داشته و هر حرکتی که شما کردید و هر تیری که زدید و هر گلوله‌یی که به سمت دشمن پرتاب کردید و هر شبی را که به صبح رساندید، ان شاءاللَّه در حفاظت این نظام و به ثمر رسیدن نتایج آن، تأثیر گذاشته است.
	بعضی آدمهای یاوه‌گو و سطحی، خیال میکنند که کاری انجام نشده است. آنها میگویند: رفتن به جبهه چه فایده‌یی داشته است؟! یا بعضی دیگر میگویند: رفتیم، زحمت هم کشیدیم، کار هم کردیم؛ ولی نتایج انقلاب کجاست؟! اینها، خیلی ظاهربین و سطحینگرند. اینها، نمیفهمند چه حادثه‌یی در شرف اتفاق افتادن در این کشور است و الان هم دایم در حال اتفاق افتادن میباشد. خیال نکنید که انقلاب تمام شده است. خیر، انقلاب مثل آتشفشانی است که تمام شدن ندارد و مثل جویباری است که اگر آن‌جا نجوشد، این جا خشک خواهد شد. میبینید که اسلام و قرآن در جریان است و میجوشد و همچنان دشمن را میلرزاند و میترساند و دوستها را شاداب میکند و قوّت میدهد.
	از خدا کمک و هدایت بخواهید تا ان شاءاللَّه بتوانید همیشه در سنگرهای مهمِ دفاع از انقلاب و کشور، حضور داشته باشید. در هر مسؤولیت و مأموریتی که هستید، بازوان خوبی برای سپاه باشید تا بتوانید ان‌شاءاللَّه کارِ سازماندهی و بسیج ارتش بیست میلیونی را انجام بدهید؛ بخصوص که امروز، بسیج مسؤولیت بسیار مهمی دارد و شما، بسیجیهای کارآمد و کار آزموده هستید.
	خداوند ان‌شاءاللَّه به همه‌ی شما توفیق و خیر بدهد و زحماتتان مشکور و مأجور باشد.
	والسّلام علیکم و رحمةاللَّه و برکاته‌