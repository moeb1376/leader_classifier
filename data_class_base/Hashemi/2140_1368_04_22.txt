
	بسم‌اللَّه‌الرّحمن‌الرّحیم‌
	اولاً به همه‌ی شما برادران و خواهران که از اقطار جهان اسلام و شهرهای مختلف کشور به قصد زیارت مزار امام عزیزمان و شرکت در مراسم اربعین آن بزرگوار به تهران تشریف آوردید، خیرمقدم میگویم و به مناسبت این مصیبت بزرگ، تسلیت عرض میکنم.
	یکی از مسایل اساسی در انقلاب اسلامی ایران و حرکت عظیمی که امام امت به وجود آوردند، توجه به امت بزرگ اسلامی و پیوند عمیق و مستحکم میان مسلمانان عالم - علی‌رغم وجود فاصله‌های جغرافیایی و تفاوتهای نژادی و زبانی - است. شاید در دنیای اسلام، یکی از چند مسأله‌ی معدود و درجه‌ی اول که اهتمام همه‌ی مسلمین عالم را طلب میکند، همین مسأله باشد.
	یکی از هدفهای ورود استعمار به کشورهای شرقی و اسلامی، فاصله انداختن میان مسلمانها بود. راههای گوناگونی را برای ایجاد فاصله میان برادران مسلمان در اقطار اسلامی پیمودند؛ از غلیظ کردن احساسات و انگیزه‌های ناسیونالیستی، تا ایجاد و تشدید اختلافات فرقه‌یی. مسلماً نقش حکومتهای فاسد و دست‌نشانده‌ی استعمار در ایجاد این فاصله، نقش بی‌نظیر و بسیار مؤثری بود.
	ما امروز در سرتاسر عالم، یک جمعیت حدوداً یک میلیارد نفری را تشکیل میدهیم که در نقاط استراتژیک و حساس و مناطقی که ثروتهای عمده و مورد نیاز جهان امروز در آن‌جا ذخیره شده، پراکنده شده است. در عین حال، مسلمانان عالم در غالب کشورها - چه کشورهایی که در آن به صورت اقلیت زندگی میکنند، و چه کشورهایی که اکثریت قاطع و عمده‌ی بدنه‌ی ملت را تشکیل میدهند - از لحاظ اجتماعی و سیاسی و اقتصادی، در وضعیت نامطلوبی بسر میبرند.
	این در حالی است که اسلام و آیات کریمه‌ی قرآن، پیروان خود را به انواع کمالات بشری، مانند علم و فضایل اخلاقی و عدالت اجتماعی و عزت و قوّت و یگانگی و وحدت و تسلیم نشدن در مقابل تحمیلها سوق میدهند. بروشنی میشود فهمید که وضع کنونی مسلمین در دنیای اسلام و سراسر جهان، وضع طبیعی یا تصادفی نیست؛ بلکه این شرایط را بر مسلمانان تحمیل کرده‌اند.
	از اولین روزی که نهضت اسلامی در ایران به رهبری امام عظیم‌الشأن و بزرگوار ما آغاز شد، یکی از اصلیترین مواد داعیه‌های این نهضت، عبارت از وحدت مسلمین در سرتاسر عالم و کوتاه کردن دست قدرتهای ستمگر و متجاوز از سر مسلمانان بود. این پیام، همچنان پیام انقلاب ماست.
	رسانه‌های صهیونیستی با جنجال و هوچیگری، ما را به بنیادگرایی نسبت میدهند؛ درحالی که اگر بنیادگرایی را به معنای بازگشت به اصول و بنیادهای اسلامی بدانیم، بزرگترین افتخار را به دست آورده‌ایم. مسلمانان در هیچ نقطه‌ی عالم نباید از نام اصولگرا و بنیادگرا تحاشی کنند. اصول مقدس اسلام، تضمین‌کننده‌ی سعادت انسانهاست. دست استعمار، اصول را در زندگی ما کمرنگ و ضعیف کرد؛ ولی اینک ما افتخار میکنیم که به اصول اسلامی و قرآنی برگردیم.
	از طرف دیگر، رسانه‌های صهیونیستی و دستگاههای استعماری عالم، جمهوری اسلامی را به صدور انقلاب منسوب میکند. اگر صدور انقلاب به معنای صدور مواد منفجره و ایجاد جنجال و اغتشاش در میان ملتها و کشورهای دیگر باشد، این تهمت از دامان جمهوری اسلامی بکلی دور است. صادر کردن شر و فساد، متعلق به امریکا و دستگاههای جاسوسی و مخرب نظامهای استکباری است. آنها هستند که ناراحتی و اغتشاش و ناامنی را در میان ملتها میبرند و به ناحق در کار و زندگی و امور داخلی آنها دخالت میکنند. آنها هستند که به وسیله‌ی عوامل و مزدورانشان، بر ضد حکومتهای انقلابی ومردمی و نیز بیگناهان وارد عمل میشوند و ایجاد زحمت و ناراحتی میکنند.
	امروز دست سردمداران رژیم امریکا و عمال و مزدوران آنها و مرتجعان حاکم برکشورهای اسلامی، به خون بیگناهان و غیرنظامیان و سرنشینان هواپیمای مسافربری ایران و چهارصد نفر حاجی و زایر ایرانی و فلسطینیان مظلوم و مردم لبنان آغشته است. آنها تروریست هستند، و جمهوری اسلامی ایران از چنین تهمتهایی مبراست.
	اگر صدور انقلاب به معنای صدور فرهنگ قرآنی و انسان‌ساز اسلام است، این درست است و به آن نیز افتخار میکنیم. ما وظیفه‌ی خود میدانیم که با صدای بلند و توان بالا، مفاهیم و ارزشها و احکام و معارف اسلامی را که مایه‌ی نجات ملتها و مستضعفان و مظلومان است، اشاعه دهیم. ما احساس میکنیم که اگر به این تکلیف عمل نکنیم، مقصریم.
	اگر ما اقدام به گسترش مفاهیم و ارزشهای اسلامی و انقلابی هم نکنیم، طبیعت این مفاهیم و معارف آن است که مثل هوای لطیف و عطر گلهای بهاری، خودبه‌خود در فضای ذهنیت جهان گسترش پیدا میکنند؛ چه دشمنان بخواهند و یا نخواهند. امروز مسلمانان عالم باید توجه کنند که دستگاههای استکباری با جنجال‌آفرینی میخواهند آنها را از بیان صحیحترین و صادقانه‌ترین احساسات و معارف باز بدارند.
	سالهای متمادی، فرهنگ منحط غرب بدون هیچ مانع و رادعی، به تخریب و افساد در کشورهای اسلامی مشغول بوده است. متأسفانه حکومتهای فاسد و وابسته نتوانستند سد محکمی را که از یک حکومت صالح انتظار میرود، درمقابل توطئه‌های فرهنگی و سیاسی دشمنان به وجود آورند؛ لذا سردمداران کشورهای غربی، در راه سلطه‌گری سیاسی و غارتگری اقتصادی خود، به گسترش فرهنگ منحط و خفت‌بار و ذلیل‌کننده‌ی خویش در کشورهای اسلامی پرداختند و هیچ‌کس هم مانع و رادع آنها نشد.
	امروز، روزی است که دنیای اسلام بیدار شده است و مسلمانان در سرتاسر عالم، احساس عزت و سربلندی میکنند. آن روز که مسلمانان در هر نقطه‌ی عالم، از ابراز مسلمانی خود خجالت میکشیدند، گذشت. امروز مسلمانان به مسلمانی خود افتخار میکنند، و این به خاطر قدرت و عظمت انقلابی است که با دست توانای رهبر بزرگ و امام عظیم‌الشأن ما و با فداکاری و ایثار اعجاب‌انگیز ملت بزرگ ایران در این نقطه‌ی حساس عالم به وقوع پیوست و دنیا را مبهوت کرد.
	ده سال است که جمهوری اسلامی در مقابل توطئه‌های گوناگون استکبار مردانه ایستاده و از اسلام و موجودیت و ثبات خود با قدرت دفاع کرده و توانسته است ضربات دشمن را به خودش برگرداند.
	دولتهای استکباری تصور میکنند با تحمیل جنگ هشت‌ساله بر ما و محاصره‌ی اقتصادی و تبلیغاتی و شایعه‌پراکنی و تهمت در سطح عالم، خواهند توانست به ما ضربه زنند؛ غافل از آن‌که اسلام و بیداری مسلمانان، تختهای قدرت آنها را به لرزه درآورده است، و هر روز که بگذرد، امواج سهمگین بیداری اسلامی، تختهای قدرت فرعونهای عالم را بیشتر خواهد لرزاند.
	برادران مسلمان ما در سراسر عالم بدانند که ملت ایران با اتکال به خدا و با ذخیره‌ی ارزشمندی که از رهبریها و هدایتها و درسهای ماندگار امام عظیم‌الشأن و فقید خود در اختیار دارد و با تجربه‌ی ذیقیمتی که در طول ده‌سال‌ونیم بعد از پیروزی انقلاب به دست آورده است، امروز از همه‌ی دوران بعد از پیروزی انقلاب، با نشاطتر و آماده‌تر و مجربتر و در مقابل دستگاههای استکبار و سلطه‌ی جهانی، باجرأت‌تر است.
	ما به‌هیچ‌وجه در مقابل توطئه‌های استکبار، احساس ضعف نمیکنیم؛ برعکس، همیشه در دل و عمق جانمان، احساس قدرت میکنیم. قدرت واقعی متعلق به ماست؛ زیرا ما به خدا متکی و متکل هستیم و میدانیم که اتکال به خدا، ذخیره‌ی تمام‌نشدنی است. ما مسؤولان جمهوری اسلامی، متکی به این ملت عظیم و نیرومند و بااخلاص و فداکار هستیم؛ که این هم لطف خدا و نتیجه‌ی عنایت و فضل اوست.
	ملت ایران بخوبی فهمیده‌اند که اسلام همان عاملی است که دشمنان را علیه آنها بسیج کرده است؛ «و مانقموا منهم الّا ان یؤمنوا باللَّه العزیز الحمید»(1)، و میدانند که همین اسلام، مایه‌ی عزت و پیروزی و سربلندی آنها خواهد شد. این نکته را مردم ما با تمام وجود و اعماق جانشان معتقدند.
	به نظر ما آینده‌ی بسیار روشن و امیدبخشی در پیش است. راهی را که امام(ره) شروع کرد و ما را با آن آشنا نمود، ان‌شاءاللَّه تا تحقق هدفهای نهایی، آن راه را ادامه خواهیم داد.
	مسلمانان سراسر عالم، پیوند خود را با برادرانشان در جمهوری اسلامی مستحکم کنند. دلهای آحاد امت بزرگ اسلامی باید روزبه‌روز به هم نزدیک شود. وسایل و ابزارهای تفرقه و اختلاف که به وسیله‌ی دشمن بر ملتهای مسلمان تحمیل شده است، نباید در فضای بیداری امروز مسلمانان مؤثر افتد. مسلمین علی‌رغم بُعد منطقه‌یی و جغرافیایی و اختلاف زبانی و نژادی، باید با یکدیگر همدل و همزبان و همفکر و همگام باشند و به سمت هدفهای بزرگ اسلامی حرکت کنند.
	بار دیگر از همه‌ی شما برادران و خواهران عزیز که از کشورهای مختلف به جمهوری اسلامی تشریف آوردید و با ملت ایران همصدا شدید و به آنها تسلیت گفتید و در عزای امام عزیز امت اسلام، همدردی و خلوص نشان دادید، و نیز از برادران و خواهران عزیزی که از مشهد تشریف آوردند، صمیمانه تشکر میکنم و همه‌ی شما را به خدا میسپارم.
	والسّلام علیکم و رحمةاللَّه و برکاته‌
	--------------------------------------------------------------------------------
	1) بروج: 8