
	بسم‌اللَّه الرّحمن الرّحیم‌
	خداوند بزرگ را سپاسگزاریم که یک بار دیگر ارتش جمهوری اسلامی ایران، با حضور خود، اقتدار نظام مقدّسِ جمهوری اسلامی را در عرصه سازندگی نشان داد. اقتدار حقیقی یک نظام همین است که بتواند در عرصه سازندگی، مهارت و توانایی خود را نشان دهد. این‌که در دورانِ دفاعِ مقدّسِ هشت ساله، نیروهای مسلّح، علی‌رغم همه توطئه‌ها و بدخواهیهای دشمنان، توانستند با حضور خود، پیچیده‌ترین شیوه‌های جنگی را اعمال کنند؛ دشوارترین هماهنگیها را نشان دهند و بزرگترین حماسه‌ها را بیافرینند، نشانگر اقتدار جمهوری اسلامی ایران در عرصه سازندگی است. در فتح خرمشهر - که این روزها مزیّن به یاد این حادثه بزرگ و پرافتخار است - نیروهای مسلّح، با هماهنگی شگفت‌آور، پیچیده‌ترین تاکتیکهای جنگی را عمل کردند. بخشهای مختلف - زمینی، هوایی، توپخانه و پدافند هوایی - با هم توانستند پیچیده‌ترین شیوه‌های جنگی را اعمال کنند و انسانهای کارآزموده، مجرّب و ساخته شده در کوره گداخته امتحانهای دشوار در نظام جمهوری اسلامی،ثابت کردند که انسانسازی جمهوری اسلامی، در رأس همه سازندگیهای آن، یک نمونه برجسته و ممتاز و عالی است. خدا را سپاسگزاریم که جمهوری اسلامی ایران توانسته است بعد از دوران دفاع مقدّس، سازندگی کشور را در ابعاد مختلف شروع کند و به پیش ببرد و اقتدار خود را به دوستان و دشمنانش نشان دهد.
	در طول سالهای بعد از جنگ تا امروز، جمهوری اسلامی در عرصه سازندگی کشور، امتحانهایی را پشت سر گذاشته است که برای بینندگان مایه اعجاب است. خدا را سپاسگزاریم که به فضل او، توانستیم با حجم عظیم و کیفیّت بالای سازندگی در این کشور - که به دست فرزندان این مرز و بوم انجام شد - دهانِ بدگوىِ دشمنان را ببندیم، چشم دوستان را روشن کنیم و دل علاقه‌مندان را شادمان گردانیم.
	اوّلاً از همه سازندگیها بالاتر، سازندگی انسانی است؛ یعنی سازندگی انسانها، سازمانهای انسانی و تشکیلات بشری، مثل نیروهای مسلّح. ثانیاً، اگر کشوری نتواند اقتدار خود را در عرصه سازندگىِ نیروهای مسلّح نشان دهد، دیگر سازندگیهای او زیر سؤال خواهد رفت و مورد تردید قرار خواهد گرفت. زیرا آن که از موجودیّت، کیفیّت، پیشرفت و سازندگی دفاع میکند، نیروهای مسلّح است. جمهوری اسلامی، به فضل پروردگار در این عرصه هم بهترین و شایسته‌ترین امتحانها را داده است. از اوّلِ انقلاب - بخصوص در دوران دفاع مقدّس - بازسازی شگفت‌آور و پرشکوهِ ارتشِ جمهورىِ اسلامىِ ایران؛ ایجاد و تأسیس اعجاب‌انگیز سپاه پاسداران انقلاب اسلامی؛ حرکت عظیمِ کم‌نظیر یا بی‌نظیرِ ایجاد بسیج عمومىِ مردمی و به کار گرفتن نیروهای مؤمن و بازوان توانا در بخشهای مختلف، از معجزات نظام جمهوری اسلامی است و اقتدار نظام را نشان میدهد. امروز عرصه دیگری است تا ارتش جمهوری اسلامی ایران با حضور خود، با قدرت خود، با مهارت خود، با سازماندهی مستحکم خود، با همکاری نیروی زمینی و نیروی هوایی و با به کارگیری ابزارهای پیچیده و بسیار کارآمد و فرماندهی‌های مدبّرانه، بتواند سازندگی نظام جمهوری اسلامی ایران را در این بخش عظیم، یک بار دیگر نشان دهد و ثابت کند.
	مانور بزرگ ولایت، یک حرکت انقلابی، یک حرکت سازنده، یک حرکت امیدبخش و یک کار مهّم و جدّی در جهت کیفیّت یافتن نیروهاىِ مسلّحِ نظامِ مقدّسِ جمهورىِ اسلامی است. کار مهمّ و بزرگی است؛ و امیدواریم نتایج آن هم، برای ارتش و نیروهای مسلّح، بزرگ و پر ثمر و ماندگار باشد.
	ارتش جمهوری اسلامی و همه نیروهای مسلّح در این نظام مقدّس، وقف دفاع از ارزشها هستند؛ وقف دفاع از تمامیت ارضی و استقلال کشور، وقف دفاع از این ملت بزرگ، وقف دفاع و حراست و حفاظت از کارهای بزرگی که در این کشور انجام گرفته است، سازندگیهای با ارزشی که شده است و میشود و در آینده هم - به فضل پروردگار - خواهد شد. ارتش جمهوری اسلامی ایران - همان‌گونه که امام بزرگوار میخواستند و آرزو میکردند و بارها بر زبان آورده بودند - یک ارتش مردمی و خدایی است. این، برای مجموعه نظام مقدّس جمهوری اسلامی، بسیار حائز اهمیت و ارزنده است.
	ارتشِ دفاعی و نیروهای مسلّح ما، هیچ کس را در این منطقه و هیچ ملت و کشوری را در سطح جهان، تهدید نمیکند. تنها کسی که مورد تهدید ارتش جمهوری اسلامی ایران است، متجاوز است. کسی که قصد تجاوز کند، تو دهنی خواهد خورد. (من مایلم از پرسنل به حالِ خبردار در میدان، بخواهم که با حال «راحت باش» بایستند و به راحتی آنچه را که میگویم بشنوند. از حال «خبردار» خارج شوند؛ راحت باش باشند. مدتی است در زیر آفتاب ایستاده‌اید. البته شما، بحمداللَّه، تواناییتان بیش از اینهاست؛ لکن راحت باشید.) ارتش جمهوری اسلامی ایران، فقط برای متجاوز و کسی که قصد تعرّض به این کشور، این ملت و این نظام را داشته باشد، خطر است.
	امروز در منطقه ما، خطری که امنیت منطقه و تمامیت ارضی کشورهای منطقه و همسایه خود را تهدید میکند، خطر رژیم اشغالگر قدس است. ملتها و دولتهای منطقه باید این حقیقت را با تمام وجود، احساس و ادراک کنند. بدیهی است، هر کس که آن رژیم متجاوز و متعرّض و غیر قانونی را پشتیبانی میکند، در جرائم آن، سهیم و شریک است. امروز صهیونیستها و پشتیبانانشان آن قدر گستاخ شده‌اند و وقاحت را به جایی رسانده‌اند که در اطراف دنیا راه میافتند و علیه جمهوری اسلامی، تبلیغ میکنند! اگر ملتها و دولتهای منطقه، فراموش نکنند که نظام غاصب صهیونیستی برای چه و چگونه به وجود آمد، گستاخی او به این‌جاها نمیرسد؛ و الاّ ملتهای منطقه را خطر بزرگی تهدید میکند. پشتیبانان رژیم صهیونیستی هم در هر تعرّض و تجاوز و حرکتی که علیه کشورهای همسایه سرزمین مقدّس فلسطین انجام گیرد، سهیم خواهند بود.
	جمهوری اسلامی - به فضل پروردگار - بر اساس استقلالی که آن را باقدرت و همّت ملت خود به دست آورده و به کمک خدا توانسته است آن را حفظ کند، مواضع خود را صریحاً اعلام مینماید. استقلال جمهوری اسلامی، بزرگترین موهبت الهی برای این ملت و کشور است. امروز قدرت استکباری امریکا میخواهد بر سرِ استقلال جمهوری اسلامی، معامله کند. مضاف بر این، جمهوری اسلامی را به تحریم و محاصره اقتصادی هم تهدید میکند! جمهوری اسلامی، استقلال خود را با مبارزه به دست آورده است و با مبارزه هم آن را حفظ خواهد کرد. این ملت در تاریخ صد سال گذشته خود - قبل از استقرار جمهوری اسلامی - آثار شئامت بارِ تسلّط بیگانه را در کشورش، با همه وجود لمس کرده است. لذا این استقلال برای ملت ایران خیلی ارزشمند است. روزی در این کشور، بیگانگان هر کاری میخواستند میکردند و آن را متعلّق به خودشان میدانستند. روزی - در گذشته‌ای نه چندان دور - همه زمینها، بیابانها و مناطقی را که شما در کشور مشاهده میکنید، امریکاییها از آنِ خود میدانستند و روی آنها سرمایه‌گذاری میکردند تا استفاده ببرند؛ بی آن‌که برای صاحبان آنها - یعنی ملت ایران - کمترین احترامی قائل باشند.
	جمهوری اسلامی با مبارزه به وجود آمد. ملت ایران با مبارزه توانست دست دشمنان را قطع کند و با مبارزه هم این استقلال را حفظ خواهد کرد. تحریم و محاصره اقتصادی از سوی رژیم ایالات متّحده امریکا و هر رژیم دیگری، ملت ایران را متزلزل نمیکند؛ نظام جمهوری اسلامی را متوحّش نمی‌سازد و بر زندگی مردم ما هیچ اثری نمیگذارد. ملت ما، ملتی بیدار، زنده، مستقل و متّکی به نفس است. چگونه میتوانند چنین ملتی را با این تهدیدها بترسانند؟! اگر دو، سه برابر این تحریم هم نسبت به ملت ایران اعمال شود، این ملت، استقلال خود را از دست نمیدهد. ملت ایران، ملتی شجاع، کارآمد و قدرتمند است. می‌ایستد، میسازد، روز به روز تلاش میکند و خود را بیش از پیش مستغنی از دیگران میسازد. این ملت تهدیدپذیر نیست.
	اگر این ملت میخواهد در مقابل تهدیدها با قدرت بایستد، باید بخشهای مختلف، حرکت سازنده را ادامه دهند و نیروهای مسلّحِ ارتش جمهوری اسلامی ایران و سپاه پاسداران، در بخشهای گوناگون، روز به روز خود را تقویت کنند. ملتی که نمیتواند از خودش دفاع کند، دشمن را نسبت به خود جری و گستاخ خواهد کرد. ما باید بتوانیم از خودمان دفاع کنیم تا دشمن احساس کند که به این ملت نمیشود زور گفت و بر آن چیزی را تحمیل کرد. ملت ما از ملتهای بی‌ریشهبی‌تاریخِ فاقدِ افتخارات نیست که بتوانند هر چه میخواهند به آن بگویند. این ملت ریشه‌ای عمیق و کهن دارد و از درخشانترین تاریخها و بزرگترین فرهنگها برخوردار است. از همه اینها بالاتر، ایمان دارد و متّکی و معتقد به خداست. ملت ما در میدان جنگ و در عرصه صلح و در حال سازندگی و در کار سیاسی یا اقتصادی یا نظامی، از راهنمایی خدا بهره میگیرد. عزیزانِ من! این نکات را به گوش بگیرید! کار را - به فضل پروردگار - با قدرت به پیش ببرید. روز به روز بر کیفیّت خودتان بیفزایید و بدانید: هر کس که برای کیفیّت ارتش یا سایر نیروهای مسلّح تلاش کند، حرکت انقلابی و حسنه انجام داده است. هر کس هم در جهت از دست رفتن کیفیّت در ارتش یا دیگر نیروهای مسلّح تلاش کند، به سود دشمن کار کرده و دل او را شاد نموده است.
	پروردگارا! تو را به حرمت قرآن و به حرمت پیامبر اسلام و به حرمت ولی و حجّتت ارواحنا فداه سوگند میدهیم ما را در راه خودت ثابت قدم بدار.
	پروردگارا! ما را از سربازان و جانبازان خود و از کسانی که در راه تو با اراده نیرومند، حرکت و تلاش میکنند قرار بده. تلاشهایی را که فرزندان این مرز و بوم در بخشهای مختلف - از جمله آنچه را که مربوط به نیروهای مسلّح است - انجام میدهند، مشمول نظر امام زمان ارواحنا فداه و مورد قبول خود قرار بده.
	والسّلام علیکم و رحمةاللَّه و برکاته.