
	بسم‌اللَّه‌الرّحمن‌الرّحیم‌
	از همه‌ی برادران عزیز عشایر که با علاقه و صمیمیت مخصوص این قشر مؤمن، از نقاط مختلف کشور تشریف آوردند و احساسات پُرشور و مخلصانه‌ی خودشان را ابراز کردند، صمیمانه متشکرم. امیدوارم خدای متعال به همه‌ی شما مرزداران کشور و انسانهای شجاع و صبور توفیق دهد و دستهای نیرومند شما را در انجام وظایفی که به عهده دارید، یاری کند.
	مسأله‌ی عشایر در کشور ما، یکی از مسایل حساس و مهم است. در سرتاسر کشور، مخصوصاً در مناطق مهم و حساس مرزی، مجموعه‌های عشایر از قدیم‌الایام سکونت دارند و با لهجه‌های مختلف و آداب و عادات متفاوت، زندگی میکنند. درعین‌حال، خصوصیات مشترکی هم دارند که همان خصوصیات اصیل اسلامی ملت ایران است. فرهنگ فاسد و مفسد غرب، در بعضی از مردم نقاط کشور تأثیر گذاشت و رفتار و اخلاق اسلامی خوب آنها را عوض کرد؛ اما در این مردم مؤمن و پُرشور و بااخلاص مؤثر واقع نشد و دست بیگانگان به اعماق و زوایای زندگی عشایر و طوایف کشور ما نرسید.
	من شخصاً با بسیاری از این عزیزان آشنایی نزدیک داشتم و زندگی اینها را در طول سالهای متمادی بتدریج و تناوب دیده‌ام. عشایر ما، مردمانی صادق و بااخلاص و راستگو و شجاع و دور از نیرنگ و خدعه هستند. این خصوصیات، سرمایه‌ی مهمی برای کشور محسوب میشود.
	در ماههای اول جنگ تحمیلی، که روزهای غربت جبهه‌ها بود، مشاهده میکردم که عشایر با همان تفنگهای خودشان - که خیلی هم ساده و ابتدایی بود - یا با سلاحی که به آنها داده میشد، میآمدند. بخش مهمی از جبهه‌ی جنگ را اینها پُر کردند و با شجاعتشان، به همه روحیه دادند. در مناطق مرزی، عشایر بومی ما مثل کوه در مقابل دشمن میایستادند و زمین و رودخانه‌یی را که اشغالگران تصرف کرده بودند، پس میگرفتند، یا مانع دست‌اندازی و تصرف مجدد دشمن میشدند.
	امام عزیز که حقیقتاً قلب او در مواردی ملهم به الهامات غیبی الهی بود و گویی کلماتش متکی به وحی است، در یک جمله فرمود: عشایر ذخایر انقلابند. ذخیره، یعنی سرمایه‌یی که انقلاب در اختیار دارد، تا در وقت احتیاج آن را خرج کند. یکایک عشایر باید با همین روحیه و احساس، زندگی و کار کنند.
	عشایر غیوری که در مرزها هستند، باید وظیفه‌ی مرزبانی را جدی بگیرند و دشمنی را که درصدد تجاوز است، منکوب کنند. البته بسیار بعید میدانیم که دشمنها بار دیگر به فکر تجاوز به مرزها باشند - این کار برای آنها حماقت است - اما یک ملت باید بیدار باشد و مرزهای خود را حفظ کند، و شما عشایر باید در این بیداری و حراست، سهم زیادی را ایفا کنید.
	عشایر مرزنشین مؤمن و غیور و شجاع، باید همان‌گونه که از خانه و منطقه و میهن خود دفاع میکنند، از مرزهای جمهوری اسلامی نیز دفاع کنند. تا وقتی عشایر غیور ما به‌طور کامل روحیه‌ی مرزبانی را در خود حفظ میکنند، دشمن جرأت تجاوز به مرزها را پیدا نخواهد کرد. عشایری هم که در مناطق غیر مرزی و نزدیک به مرکز کشور ساکن هستند، از نظر حفظ امنیت عمومی کشور، نقش مهمی را برعهده دارند. شما هرجا باشید، سرباز اسلام هستید. برادران شجاع عشایر ما در هر نقطه‌یی که هستند، باید بدانند امروز وظیفه‌ی انسانی تکتک عشایر مؤمن کشور، دفاع از انقلاب و نظام جمهوری اسلامی است، که باید با قوّت و قدرت انجام گیرد.
	مسؤولیت دیگری که عشایر برعهده دارند، تولید و رفع نیاز بخشی از احتیاجات کشور است. عشایر از قدیم یک قشر تولیدکننده و مایه‌ی برکت برای کشور بوده‌اند. در دورانی که مسؤولان نظام جمهوری اسلامی سعی در بازسازی کشور دارند، عشایر باید این توان را حفظ کنند و بالا ببرند. البته مسؤولان موظف هستند به امور عشایر برسند و مشکلات احتمالی آنها را برطرف کنند.
	باید همه دست به دست هم بدهیم، تا با کمک پروردگار و با کار و تلاش خود، کشور و نظام جمهوری اسلامی را به طور کامل بیمه کنیم. ما معتقدیم و بروشنی هم میبینیم که کید و توطئه‌ی دشمن علیه اسلام و نظام جمهوری اسلامی، مانند گذشته هرگز به جایی نخواهد رسید.
	خداوند ان‌شاءاللَّه به شما خیر و برکت و لطف عنایت کند و پشتیبان شما باشد و به ما توفیق دهد تا بتوانیم به وظایف خود در قبال اسلام و نظام جمهوری اسلامی عمل کنیم. سلام گرم ما را به سایر عشایر مناطق خود برسانید.
	والسّلام علیکم و رحمةاللَّه و برکاته‌