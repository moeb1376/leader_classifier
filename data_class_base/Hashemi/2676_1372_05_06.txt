
	بسم‌اللَّه‌الرّحمن‌الرّحیم
	 
	برای بنده مایه خرسندی است که مجموعه شما عزیزان و جوانان برگزیده ملت ایران را که در کسوت مقدّس نیروهای مسلّح جمهوری اسلامی ایران مشغول خدمت هستید، یکجا زیارت کنم. هم باید «لشکر۲۱ حمزه آذربایجان» را مورد تفضّلات الهی و لطف پروردگار بدانیم و دعا کنیم که همواره همین طور باشد، که بحمداللَّه با آزمایشهای بسیار دشوار دوران جنگ مواجه بوده است و امروز هم در محل استقرار جدید، ان‌شاءاللَّه بر افتخارات گذشته خود بیفزاید، و هم برادران «لشکر عاشورا» را که در این میدان حضور دارند، و همچنین برادران «پایگاه دوم شکاری تبریز» و نیروهای انتظامی جمهوری اسلامی ایران را.
	 
	آنچه که امروز برای یکایک نیروهای مسلّح مایه امید و دلگرمی است، این است که همه این تلاش مبارک، در راه دفاع از یک حقیقت مظلوم و درعین‌حال درخشان به‌کار میرود. شما از استقلال ملتی دفاع میکنید که قابلیّت خود را برای استقلال، به ثبوت رسانده است. شما از مرزها و از عظمت کشوری دفاع میکنید که در طول تاریخ، هرگاه قدرتمندان فاسدی بر سرِ کار نبوده‌اند و فرصت یافته، توانسته است یک رسالت بزرگ انسانی را در دنیا ایفا کند. امروز نیروهای مسلّحْ سرافراز و سربلندند؛ چرا که در خدمت سیاستهای اسلامی هستند. روزی بر نیروهای مسلّح ما تحمیل میشد که در خدمت سیاستهای امریکا باشند. این، برای ملت، یک نوع ذلّت بود و برای نیروهای مسلّح، ذلّتِ مضاعف.
	 
	لعنت خدا بر آنان که نیروهای مسلّح ما را مجبور میکردند که از کارشناسان امریکایی و مستشاران ارباب‌وش بیگانه، در داخل پادگانها و مراکز و ادارات نیروهای مسلّح اطاعت کنند! امروز در نیروهای مسلّح جمهوری اسلامی، ایمان و لیاقت، دو معیار پیشروی و ارزش است، و از این جهت فرقی میان سازمانهای نیروهای مسلّح نیست. میدان باز است. هدف بسیار بالا و والا و بزرگ است. این، یک دفاع حقیقی از آرمانهای والای اسلامی و انسانی است. هرکس در این چنین صفی خدمت کند، به حق، مجاهد در راه خدا و راه انسانیت است.
	 
	امروز قدرتهای نظامی را در خدمت زورگویی به کار میبرند. اگر در سرتاسر دنیا نگاه کنید، این را به وضوح مشاهده خواهید کرد. زرّادخانه‌های تسلیحاتی کشورهای مختلف، در خدمت سرکوبِ احساسات ملتها و گروههای مسلمان یا دارای آرمانهای انسانی به کار میرود. امروز، روزی است که متأسفانه، برترین پیشرفتهای تکنولوژیک در زمینه‌های نظامی و خدمات جنبی آن - مثل اطّلاعات و غیره - در خدمت هدفهای فاسد و پلید استخدام میشود. ارتش رژیم صهیونیستی را نگاه کنید که به خانه‌های مردم مظلوم لبنان و به روستاها و کلبه‌ها و مسجدهای آنها حمله میکند! این در حالی است که خاک لبنان را غصب کرده‌اند و این غیر از مسأله فلسطین است. این غیر از غصب فلسطین است.
	 
	آیا در عرف بشرِ امروز، اگر جوانانی برای بیرون راندن سربازان بیگانه از خاک خودشان حرکتی انجام دهند، این حرکت در خورِ شماتت است!؟ اگر آن نیروی متجاوز شعار بدهد که من به هجومِ خودم علیه مردمی که این جوانان از میان آنها برخاسته‌اند ادامه میدهم، این شعار، شعارِ قابل قبولی است!؟ ببینید که دنیاىِ قدرتمندِ استکبارىِ امروز که در مقابل روش وقیحانه صهیونیستها سکوت میکند، چقدر در جرایم و گناهان رژیم صهیونیستی شریک است! شبیه همین قضیه، امروز در اروپا - در بالکان - در جریان است. شبیه همین قضیه، امروز در مرزهای میان افغانستان و تاجیکستان و بسیار جاهای دیگر در جریان است. آیا در این برهوتِ حاکمیتِ ارزشهاىِ طاغوتی و معیارهای غلط، اگر جوانانی مانند شما، در خدمت آرمانهای مقدّس الهی و انسانی، در دفاع از حقّ و حقیقت و در بزرگداشت آزادی و کرامت انسان، اسلحه به دست گیرند و آموزش نظامی ببیند، این برترین افتخار نیست؟ به‌خود ببالید ای ارتش جمهوری اسلامی ایران و سپاه پاسداران انقلاب اسلامی و نیروهای انتظامی جمهوری اسلامی ایران! به‌خود ببالید ای جوانان فداکار! به خود ببالید ای آحادِ مردم که در کسوت مقدّس بسیج، با نیروهای مسلّح جمهوری اسلامی، همکاری خالصانه و صادقانه خودتان را همیشه داشته‌اید و همواره گره‌گشا بوده‌اید! این، آن راه درست است. این، آن صراط مستقیم است. این راهِ خداست. اگر چه پوششهای تبلیغاتی امپراتوری تبلیغات استکباری کوشش میکنند نام و تلاش و راهِ مقدسِ ما را با توطئه سکوت و منزوی کردن بپوشانند؛ اما در دنیا با این نشانه‌ها که گفته شد، ما نام آوریم. ما ملت ایرانیم! ما مدافعان استقلال و آزادىِ مشروع خود و مدافعان ارزشهای اسلامی و حاکمیت قرآنیم، و این بزرگترین افتخار ماست.
	 
	این لشکر، در محل استقرار جدید، با این فضای جدید - که فضایی کاملا شایسته عظمت و اهمیت آن است - یک لشکرِ عملیاتىِ با افتخار است. این‌جا تبریز است! این‌جا آذربایجان است! این‌جا مرکز فداکاری است! این‌جا خانه «لشکر عاشورا» ست! بهترین نقطه استقرار برای یک لشکر با سوابق فعّالانه آن در میدان جنگ، مانند «لشکر ۲۱ حمزه سیدالشهدا»، همین نقطه با عظمت و با افتخار است. پسوند «آذربایجان» برای نام لشکر ۲۱ حمزه، یک پسوند افتخار آمیز است. این را قدر بدانید! دو لشکر سپاهی و ارتشی، با هم حدّاکثرِ همکاری و محبّت را داشته باشید. آنچه میتوانید نسبت به مردم فداکار این خطّه، با فروتنی برخورد کنید. خود را خدمتگزار آرمانهای عزیزی که آنها با همه وجود خود در راه آن فداکاری کرده‌اند بدانید و کمبودها و کسریها را با تلاش پیگیر خودتان سریعاً جبران کنید.
	 
	من امیدوارم تجربه‌هایی که در این لشکر وجود داشته است و ذخیره ارزشمندی هم هست، به سرعت به کارش بیاید و بتواند خود را درست بسازد، کامل کند و در این محلِ‌ّ استقرارِ جدید، آماده دستور برای خدمات لازمی باشد که از آن در هنگام خود انتظار میرود.
	 
	امیدوارم برادران عزیز ارتشی و سپاهی و نیروهای انتظامی که در این میدان نمونه‌هایی از آنها حضور دارند، در سطح استان، حدّاکثرِ همکاری و محبّت را با یکدیگر بکنند؛ آمادگیها را، آموزشها را، تعمیر و نگهداری را و کمک به یکدیگر را به معنای حقیقی کلمه رعایت کنند. امیدواریم که مشمول لطف و رحمت ولىّ عصر ارواحنافداه باشند.
	 
	والسّلام علیکم و رحمةاللَّه و برکاته.