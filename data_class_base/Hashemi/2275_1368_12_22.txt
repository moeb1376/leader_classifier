
	بسم‌اللَّه‌الرّحمن‌الرّحیم‌
	 
	ان‌شاءاللَّه این تلبّس به لباس دعوت و تبلیغ و علم دین، بر شما برادران عزیز مبارک باشد. تقارن این حادثه با ولادت با سعادت حضرت ولىّ‌امر و امام زمان (صلوات‌اللَّه‌وسلامه‌علیه‌وعجّل‌اللَّه‌تعالیفرجه) که روز عید بزرگی است و غیر از این برکت بزرگ، برکات عظیم دیگری هم دارد، یقیناً برای شما حادثه‌یی مهم و شیرین و مایه‌ی فال نیک در زندگی است. ان‌شاءاللَّه همیشه در خط آن بزرگوار و در این جهت حرکت کنید.
	ما غالباً به این دوستانی که عمامه سرشان میگذارند، میگوییم که عمامه‌ی شما وزن کمی دارد و بیش از چند سیر نیست؛ اما در معنا اگر انسان بخواهد متحمل این بار - به معنای واقعی کلمه - بشود، بسیار بسیار سنگین است. امروز که قوام حرکت دینی و اسلامی در دنیا به جمهوری اسلامی است و قوام جمهوری اسلامی هم به علمای دین و پرچمداران فقه دینی و اسلامی است، نقش این عمامه‌ها و ذوالعمامه‌ها، خیلی بیشتر از سابق میباشد.
	من قاطعاً میگویم که علمای دینی و جامعه‌ی روحانی ما در طول این هزاروصد سالی که ما به عنوان علمای دین آنها را میشناسیم، هیچ وقت نقششان به اهمیت امروز نبوده و هیچ وقت در یک عصر و دوره، به‌قدر امروز خدمت نکرده و به اندازه‌ی امروز در وضع دنیا و جامعه‌ی خودش مؤثر نبوده است. روحانیت شیعه، الان این‌گونه میباشد. هم در ایران چنین است و هم در دنیایی که حرکت اسلامی در آن آشکار شده، همین‌گونه میباشد و اگر این‌طور باشد، حرکتها به نتیجه خواهد رسید و اگر نباشد، به نتیجه نخواهد رسید. لذا در افغانستان و لبنان و آذربایجان و کشمیر و در بسیاری از مناطق دیگر که مسلمین حرکتی را شروع کرده‌اند، عماد و قوام این حرکت، علمای دین هستند. اگر علمای دین باشند، در آن حرکت امید پیروزی وجود دارد؛ والّا یا پیروز نمیشود و یا منحرف میگردد. این، نقش روحانیت است.
	درس را باید خیلی خوب خواند
	آقایان! شما با چنین اهمیتی، وارد این صحنه و عرصه شده‌اید؛ به آن توجه داشته باشید. درس را باید خیلی خوب خواند. بی مایه فطیر است و فایده‌یی ندارد. کسی که خیال کند حالا درس نخوانیم، اما خدمت کنیم، برای دین نتیجه‌یی ندارد. بدون درس خواندن، نمیشود این خدمت را انجام داد. حالا ممکن است خدمات دیگری کرد؛ ولی این خدمت، متوقف به علم است. باید خوب درس خواند و از درس مهمتر، آن معنویت و روحانیتی است که درون خود ما باید باشد تا ان‌شاءاللَّه «من نصب نفسه للنّاس اماما فعلیه ان یبدأ بتعلیم نفسه قبل تعلیم غیره»(1). ان‌شاءاللَّه این معنا تحقق پیدا بکند و این اقدام بر شما مبارک باشد و ان‌شاءاللَّه خداوند توفیقتان بدهد.
	والسّلام علیکم و رحمةاللَّه و برکاته‌
	 
	 
	 
	1) بحارالانوار، ج 2 ، ص 56
	 