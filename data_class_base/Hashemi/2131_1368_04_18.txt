
	بسم‌اللَّه‌‌الرّحمن‌الرّحیم‌
	لازم است از برادران عزیز تشکر کنم که این فرصت را فراهم کردند، تا از زحمات و تلاشهای شبانه‌روزی و مجاهدتهای خاموش و آرام و بیریاشان سپاسگزاری کنم.
	امام عزیز(ره) علی‌رغم آن‌که سابقه‌ی ذهنی با مسایل اطلاعات نداشتند، اما چه‌قدر نسبت به این مسأله اهتمام داشتند. آن‌قدر ایشان برای وزارت اطلاعات و مسؤولان آن اهمیت قایل میشدند و حرف آنها را ملاک میدانستند که من نمونه‌ی آن را برای هیچ دستگاهی ندیدم. این، بلوغ فکری آن بزرگمرد را نشان میداد که همه چیز را با دید حکمت الهی نگاه میکرد.
	ایشان خیلی سنجیده فرمودند: برادران مشغول در جبهه‌ی اطلاعات، سربازان گمنامند. حقیقتاً همین‌گونه است. شما در جبهه‌یی درگیر هستید که به‌هیچ‌وجه خطر و توطئه و زحمت و مجاهدتش از جبهه‌ی نظامی کمتر نیست. شما از افتخارات و هیجانات ظاهری و تعریف و تمجیدهایی که معمولاً در کار نظامی وجود دارد، چشم پوشیدید و در این سنگر زحمت میکشید. خداوند ان‌شاءاللَّه همه‌ی شما را حفظ کند و توفیق دهد، تا ذهن و اراده‌ی شما روشن و قوی باشد و سلاح هوش و ابتکار که اصلیترین سلاح شماست، بیش از پیش برّا شود.
	تلاش موفق اخیر شما که به انهدام یک شبکه‌ی خطرناک اطلاعاتی و استکباری در داخل کشور منتهی شد، واقعاً کار بزرگ و قابل تحسین و باارزشی بود که مشترکاً با برادران عزیز حفاظت اطلاعات ارتش انجام گرفت و مجموعه‌ی خطرناکی را که همه گونه عضو - آخوند و ارتشی و بازاری و ... - در آن به چشم میخورد، منهدم کرد. خداوند ان‌شاءاللَّه از شما قبول کند.
	البته دشمن دست‌بردار نیست و توطئه‌ی خودش را متوقف نخواهد کرد؛ ضربه را میخورد، ولی باز خودش را برای ضربه‌ی بعدی آماده و جمع‌وجور میکند؛ و بدون شک ضربه‌ی بعدی دشمن، با توجه به نقصهای او در ضربه‌ی اول است. یعنی دقت میکند ببیند شما چگونه و از چه راهی توانستید به او تودهنی بزنید، قطعاً آن روزنه را محکم خواهد گرفت. دشمن بیشترین تلاش خود را در ارزیابی دقیق نقطه‌ی ضعفش میکند و با دستگاههای آماده و منسجم و قوییی که دارد، فوراً نقاط ضعف کار خود را پیدا میکند و به جبران آنها میپردازد. شما هم بایستی در نوبت بعد ضربه‌ی ابتکارآمیز دیگری بزنید.
	همیشه ابتکار عمل دست مهاجم است؛ به همین خاطر، او شیوه‌ی برخورد را انتخاب میکند. شما بایستی هوشمندی خود را به کار ببرید و شیوه‌یی را که او در بین صدها احتمال انتخاب کرده است، پیدا کنید و به خودش برگردانید. آن وقتی که شما به عنوان دستگاه اطلاعاتی اسلام و حق، حمله میکنید و به آنها ضربه وارد میآورید، این معادله برعکس خواهد شد؛ یعنی آنها باید ببینند شما از چه شیوه‌یی استفاده میکنید.
	کار آنها سخت‌تر است؛ چون آنها شیوه‌های ما را نمیشناسند. شیوه‌های آنها، قابل حدس و استاندارد و شبه‌استاندارد است. ابزار و پول و نفوذی و شهوات جنسی و... ، روشهای شناخته‌شده‌یی هستند که معمولاً با ابتکار هم توأم میشوند و ضربه‌ی خود را میزنند؛ اما شیوه‌های شما برای آنها ناشناخته است و به همین‌خاطر کارشان دشوارتر است. شما از ایمان و دین و تلاش و زحمتِ بیشتر استفاده میکنید، که نقطه‌ی قوّت کار شماست و درک همه‌ی اینها برای آنها آسان نیست.
	هنگامی که دشمن حمله میکند، ابتکار عمل در دست اوست؛ شما باید کاملاً حواستان جمع باشد و مثل جبهه‌ی جنگ آمادگی خود را حفظ کنید؛ چون ما نمیدانیم که دشمن از کجا حمله خواهدکرد؛ ممکن است از جبهه‌ی میانی و یا بالا و پایین حمله کند. به هرحال، باید در همه جا بیدار باشیم. باید در طول جبهه‌یی که یقیناً از لحاظ معنوی به مراتب طولانیتر از مرزهای ماست، دایماً بیدار باشید و فوراً ضربه را به خودشان برگردانید.
	همین الان هم آنها مشغول کارند. در حال حاضر، جاسوسهای امریکا و انگلیس و دیگر رژیمهای استکباری، میان مردم و دستگاههای مختلف و حوزه‌های علمیه هستند و قصد ضربه زدن به نظام و انقلاب را دارند. این شما هستید که باید با همت بلند خود و با اتکاء به پروردگار دنبالشان باشید و نقشه‌های آنها را خنثی کنید.
	صحنه‌یی که شما درگیر آن هستید، صحنه‌ی بسیار عجیبی است. شاید در میان سنگرهایی که جمهوری اسلامی مبارزه میکند - مبارزه به معنای خاص آن و دست‌به‌یقه‌شدن و ضربه زدن و ضربه خوردن - هیچ سنگری بافضیلت‌تر از سنگر شما نباشد؛ چون همیشه و در همه جا، خطر از ناحیه‌ی نفوذ اطلاعاتی دشمن بیشتر است.
	در قضیه‌‌ی جنگ هم اگر ما بیشتر میزدیم و کمتر میخوردیم، به خاطر این بود که کار اطلاعاتی شایسته و ممتازی انجام میدادیم. با چشم بسته که نمیشود به جنگ رفت؛ باید با چشم باز دشمن را دید و محل پرتاب ضربه‌اش را برآورد کرد، تا متقابلاً پاسخ کوبنده‌تری به او داد.
	کار ضداطلاعاتی شما بسیار مهم است؛ حتّی از کارهای اطلاعاتی آفندی و کارهای نظامی هم مهمتر و بافضیلت‌تر است. سنگر عظیمی در اختیار شماست؛ مواظب باشید اخلاصتان را از دست ندهید. اگر توانستید با همین اخلاص و صفا و دلسوزی، برای مردم و انقلاب و اسلام کار کنید و احساسات و انگیزه‌ها و نیتهای خود را خالص کنید، بدانید پیروزید و هیچ عاملی نمیتواند به شما ضربه بزند؛ اجر الهی هم در جای خودش محفوظ است؛ «و ما عنداللَّه خیر و ابقی»(1).
	بزرگترین پاداش انسانی که تلاش میکند، موفقیت اوست؛ اما آنچه را که پیش خدا دارید، از شادیهای دنیایی باارزش‌تر و بالاتر است. این سنگر را محکم نگهدارید و مبادا برای لحظه‌یی دلسرد و خسته و مردد بشوید؛ با همدیگر همکاری کنید.
	خداوند ان‌شاءاللَّه از شما راضی باشد و توفیقتان دهد و روح مطهر و مقدس امام عزیزمان را با اولیایش محشور کند و شما را مورد تأیید خودش قرار دهد.
	والسّلام علیکم و رحمةاللَّه و برکاته‌
	--------------------------------------------------------------------------------
	1) قصص: 60