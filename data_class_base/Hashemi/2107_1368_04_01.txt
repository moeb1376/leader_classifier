
	بسم‌اللَّه‌الرّحمن‌الرّحیم‌
	از همه‌ی شما برادران و خواهران که زحمت کشیدید و با کمال اخلاص و صمیمیت از راههای دور تشریف آوردید، صمیمانه تشکر میکنم.
	هر کدام از این حرکتها و ابراز احساسات، ضربه‌یی بر دشمن وارد میکند؛ دشمنانی که ملت بزرگ ما را در حال سرگشتگی و حیرت و تفرق و جدایی میپسندیدند و میخواستند جمهوری اسلامی، ضعیف و ناتوان باشد. خدا را سپاس میگوییم که همیشه آنها را مأیوس، و جمهوری اسلامی را روزبه‌روز قویتر و باثبات‌تر کرده است.
	حرکتها و ابراز احساسات ملت ایران نسبت به امام فقید و عزیز و نسبت به ثبات و انسجام جمهوری اسلامی، دل دوستان ما و مسلمانان باوجدان و معتقد را در سرتاسر عالم شاد میکند؛ حتّی غیرمسلمانها و مستضعفان بسیاری از کشورها نیز از این‌همه انسجام و تحرک و اراده و ثبات و ایستادگی خوشحالند و احساس امید میکنند و متقابلاً دشمنان ما خشمگین و مأیوس میشوند.
	این حرکتها و وفاداریها و این انسجام و وحدت باید همیشه باقی بماند؛ مردم در صحنه حضور داشته باشند و از انقلاب و اسلام و نظام الهی خود دفاع کنند. این کار علاوه بر امیدواری دلهای مؤمن در سرتاسر عالم، فرشتگان خدا را هم خوشحال و شیاطین را مأیوس خواهد کرد. یقیناً روح پُرفتوح امام عزیز از شما راضی است. او آرزو داشت که همیشه ملت مسلمان ایران، قدرت و اراده و ایستادگی و ثبات خود را در مقابل دشمن حفظ کند و هیچ‌وقت احساس ضعف نکند و شکسته و مأیوس نشود.
	مجدداً از همه‌ی شما خواهران و برادران، بخصوص خانواده‌های معظم شهدا و جانبازان و اسرا و مفقودان و نیز علمای محترم و عزیز که از راههای دور تشریف آوردید، صمیمانه تشکر میکنم. سلام من را به همشهریها و همکاران و دیگر مردم این مناطق برسانید و تشکر این‌جانب را به آنها ابلاغ کنید. از خدای متعال برای همه‌ی شما توفیق کامل و وافر مسألت میکنم.
	والسّلام علیکم و رحمةاللَّه و برکاته‌