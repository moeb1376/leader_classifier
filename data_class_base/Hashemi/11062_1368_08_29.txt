
	بسم‌اللَّه‌الرّحمن‌الرّحیم
	
	قال‌اللَّه الحکیم فی کتابه: الم تر کیف ضرب‌اللَّه مثلا کلمة طیّبة کشجرة طیّبة اصلها ثابت و فرعها فیالسّماء تؤتی اکلها کلّ حین باذن ربّها
	
	خدا را سپاسگزاریم که سپاه پاسداران انقلاب اسلامی را مصداق کامل این آیه‌ی مبارکه مشاهده میکنیم؛ همچنان که در طول این ده سال - مخصوصاً در سالهای سخت جنگ تحمیلی - بارها و بارها این حقیقت را در مورد سپاه مشاهده و تجربه کردیم.
	
	در ابتدا، موفقیت برادران عزیز فارغ‌التحصیل دوره‌های اخیر دانشکده‌ی فرماندهی و ستاد سپاه پاسداران انقلاب اسلامی را تبریک عرض میکنم. همچنین به معلمان و طراحان و برنامه‌ریزان و مدیرانی که این دوره‌ها را ترتیب دادند و اداره کردند و نیز به مجموعه‌ی سپاه و فرماندهان کارآمد و متعهد آن، پیشرفتهای روزافزون سپاه را مجدداً تبریک عرض میکنم که انصافاً همه برای ملت و انقلاب مبارک است.
	
	آنچه که امروز میخواهم مطرح بکنم، در مرتبه‌ی اول این حقیقت است که دفاع، جزیی از هویت یک ملت زنده است. هر ملتی که نتواند از خود دفاع بکند، زنده نیست. هر ملتی هم که به فکر دفاع از خود نباشد و خود را آماده نکند، در واقع زنده نیست. هر ملتی هم که اهمیت دفاع را درک نکند، به یک معنا زنده نیست. ما نمیتوانیم چشم و قدرت تحلیل داشته باشیم، توطئه عمیقِ عنادآمیزِ استکبار علیه اسلام و انقلاب و نظام اسلامی را ببینیم، درعین‌حال به فکر دفاع نباشیم. خدا آن روز را نیاورد که این ملت و برگزیدگانش، از تهاجم عنودانه‌ی خباثت‌آمیز استکبار جهانی و در رأس آنها امریکا، دچار غفلت بشود.
	
	انقلاب، به خاطر هویت و اسلامی بودن و تسلیم نشدنش در مقابل ظلم ظالمانِ مستکبر عالم، در این زمان مورد بغض و عناد مستکبران و قلدران عالم بوده و هست و خواهد بود. آنچه تمام نخواهد شد، بغض و عناد استکبار با ماست. ممکن است روزی احساس کنند فایده‌یی ندارد و حمله و تهاجم را متوقف کنند. ممکن است روزی قدرت نظام جمهوری اسلامی، خیلیها را در سطح عالم به اظهار دوستی و همراهی وادار کند؛ اما ممکن نیست که هیچ‌وقت دشمنىِ سلسله جنبانان استکبار عالم و شیطان صفتان گمره‌ساز راه بنیآدم نسبت به انقلاب از بین برود.
	
	تا این دشمنی وجود دارد، تهدید هست. تا تهدید هست، فکر و آمادگی دفاع باید باشد. یکی از راههای تبلیغاتی موذیانه‌ی دشمنان ما، همین است که تا سخن از دفاع از انقلاب و نظام و کشور و ملتمان میزنیم، بوقهای تبلیغاتی به کار میافتد که اینها جنگ‌طلبند! جنگ طلب شمایید که دنیا را از جنگ میان انسانها پُر کرده‌اید. جنگ طلب شمایید که به خاطر منافع خود، ملتهایی را سالهای متمادی اسیر آتش جنگ تحمیلی میکنید؛ همچنان که کرده‌اید.
	
	ما جنگ‌طلب نیستیم، ما در فکر دفاعیم. ما زنده و هوشیاریم. ما از سرمایه‌ی عظیم و ارزنده‌یی که پیش ماست - یعنی انقلاب و اسلام و نظاممان - غفلت نخواهیم ورزید و از آن دفاع خواهیم کرد. این، جنگ‌طلبی نیست. این، رویّه‌ی ماست. همه‌ی آحاد ملت - مخصوصاً نیروهای مسلح - باید بدانند که آمادگی و هوشیاری برای دفاع، تمام نشدنی است و در این مجموعه‌ی عظیم ملت و سربازان و مدافعان انقلاب، سپاه پاسداران انقلاب اسلامی جایگاه ویژه‌یی دارد.
	
	سپاه، این افتخار را دارد که زاده‌ی انقلاب است. ما به هیچ‌یک از نیروهای مسلحِ موجود در نظام جمهوری اسلامی، کم‌احترامی نمیکنیم. همه‌ی آنها ارزشمندند. امروز، ارتش جمهوری اسلامی ایران، یک ارتش آبرومند و پاک و مردمی است. نیروهای انتظامی ما نسبت به اشباه و نظایرشان در دنیا، هر کدام به نوبه‌ی خود در یک وضعیت استثنایی هستند؛ اما سپاه پاسداران انقلاب اسلامی، این خصوصیت را دارد که از درون دامان انقلاب روییده است. دیگران انقلابی شدند؛ اما سپاه انقلابی به وجود آمد. این، خیلی امتیاز است. شما برادران سپاه پاسداران انقلاب اسلامی، شایسته‌ترین کسانی هستید که باید این امتیاز را قدر بدانید و از آن پاسداری کنید.
	
	چند مطلب اساسی و حساس وجود دارد که اجمالاً باید آنها را عرض بکنم؛ اول این است که زمزمه و ادعای محو شدن یکی از دو سازمان ارتش و سپاه به نفع دیگری، تمام شد. از اول هم درست نبود. امام عزیزمان، بارها و بارها این را تکرار کرده بودند که سپاه و ارتش، هر دو هستند و باید باشند و تقویت هم بشوند. بعضیها در گوشه و کنار، زمزمه درست میکردند؛ اما قاطعاً گفتیم و مشی کردیم و ان‌شاءاللَّه این طریق را ادامه خواهیم داد که هر دو سازمان باید با قدرت بمانند. من، امروز خوشحالم که میبینم میتوانیم این دو سازمان را برای دو مأموریت، در خدمت نظام و ارزشهای اسلامی نگهداریم.
	
	بارها گفته‌ایم و ان‌شاءاللَّه این گفته را در عمل و برنامه‌ها و آیین‌نامه‌ها به صورت دقیقی پیاده خواهیم کرد که مأموریت اصلی سپاه پاسداران انقلاب اسلامی، عبارت از دفاع مسلحانه از انقلاب و نظام جمهوری اسلامی است. این، مأموریت اصلی سپاه پاسداران انقلاب اسلامی است؛ همچنان‌که مأموریت اصلی ارتش جمهوری اسلامی، دفاع از مرزهای کشور است. البته، در آن وقتی که تهاجم شدیدی نسبت به مرزها تحقق پیدا بکند - مثل دوران هشت‌ساله‌ی جنگ - سپاه پاسداران با همه‌ی ساز و برگ و امکانات، به مرزها خواهد شتافت و تکلیف خودش را که حفاظت از انقلاب و نظام است، در مرزها انجام خواهد داد.
	
	به نظر من، سه مأموریت عمده برای سپاه وجود دارد که اینها را باید توجه کنند؛اول، دفاع مسلحانه از انقلاب و نظام اسلامی است که این، مأموریت محوری سپاه پاسداران انقلاب اسلامی است. دوم، سازماندهی و آموزش ارتش بیست میلیونی است. این ارتش که اول بار، امام عزیزمان در اولین ماههای انقلاب بر زبان مبارکشان جاری کردند و از آن یاد نمودند، باید وجود خارجی پیدا کند. سخنان امام بزرگوار و فقید عزیز ما، نباید مثل امواجی در فضا گم بشود و بتدریج محو گردد. بعکس، این سخنان باید روزبه‌روز، به عمل نزدیکتر شود. نباید روزبه‌روز کم‌رنگ بشود؛ بلکه باید پُررنگتر بشود و تجسم و تبلور پیدا کند.
	
	ما حقیقتاً باید یک ارتش مردمی متشکل از بیست میلیون جمعیت در این کشور داشته باشیم که امروز هنوز نداریم. البته، آحاد مردمىِ زیادی به جبهه‌ی جنگ شتافتند و مبارزه و جانفشانی کردند و بعضی از بسیجیان به مقام فرماندهی‌های والا در سپاه پاسداران نایل شدند و خود یک فرمانده‌ی بزرگند و امروز هم در سپاه هستند؛ اما به همان چیزی که امام(ره) فرمودند، احتیاج داریم: ارتشی متشکل از بیست میلیون جمعیت؛ ارتشی که وقتی صلا و ندا داده شد، به فاصله‌ی چند ساعت، در مراکز و یگانهای خود مستقر بشوند؛ ارتشی که فرمانده و یگان خود را بشناسند، حتّی نقطه‌ی استقرار خود را بشناسند و بدانند ساز و برگشان کجاست و در اختیار بگیرند و آموزشهای لازم را داشته باشند. ما بایستی چنین ارتشی را داشته باشیم. چه نهادی این ارتش را درست خواهد کرد؟ سپاه پاسداران انقلاب اسلامی. این، حداقل نیمی از مأموریت سپاه را تشکیل خواهد داد. این، کاری است که باید سپاه بکند و متناسب با سپاه است و لاغیر.
	
	مأموریت سوم، همان چیزی است که امروز سپاه پاسداران در قالب سپاه قدس یا نیروی قدس، از آن یاد میکند و امام بزرگوارمان تشکیل هسته‌های مردمی حزب‌اللَّه در سراسر جهان را یکی از آرزوهای خود و یکی از دستورهای کار آینده‌ی انقلاب اسلامی در سطح جهان قرار دادند. بیشک، سپاه پاسداران انقلاب اسلامی، در این مورد مأموریتی خواهد داشت.
	
	ما نمیگوییم به جایی لشکرکشی میکنیم و در امور دیگران دخالت خواهیم کرد؛ اما میگوییم که نیروی نظامىِ منظمِ انقلابىِ مجرّب در اولین کشوری که با انقلاب اسلامی پدید آمده است، یقیناً در قبال هسته‌های مسلح حزب‌اللَّه در سراسر جهان خالی از مسؤولیت نیست. کیفیت این مسؤولیت، بایستی به تناسب و مقتضیات روشن بشود.
	
	سپاه پاسداران انقلاب اسلامی، اگر بخواهد این سه مأموریت را درست انجام بدهد، اولاً احتیاج دارد که سازماندهی خود را هر چه قویتر و مستحکمتر بکند. این، بار سنگینی است که فقط میتواند بر دوش یک سازمان مستحکم و یک بنیه‌ی قوىِ سازمانی قرار بگیرد ولاغیر. باید سازماندهی سپاه هرچه قویتر بشود. به گسترش بیرویه و کمّی اعتقادی ندارم. به توان بالای کیفی، اعتقاد دارم. آن چیزی مملکت را نجات خواهد داد و انقلاب را به صورت مسلحانه حفظ خواهد کرد و برای حراست از آن، پشتگرمی و امید مسؤولان و ملت را تشکیل خواهد داد، یک سازمان متشکل و نیرومند و قوی است، نه یک سازمان گسترده‌یی که علی‌رغم گسترش، بنیه‌ی کافی و توان لازم را نداشته باشد.
	
	البته این گسترش، در هنگام لازم انجام خواهد گرفت. من، به برادران مسؤول در سپاه گفتم که در هنگام لازم، سپاه باید بتواند به سه برابر خود تبدیل بشود. یعنی اگر ما مثلاً امروز پانزده لشکر سپاهی داریم، باید این انعطاف و قدرت و توانایی سازمانی در او باشد که در وقت لازم، هر یک گروهان سپاه، به یک گردان تبدیل شود. به عبارت دیگر، پانزده لشکر در آن واحد، به چهل و پنج لشکر تبدیل شود. سپاه، بایستی این قدرت انعطاف و تبدیل را داشته باشد و از نیروهای بسیج سرشار و پُر بشود تا بتواند کارش را انجام بدهد. این، برای روزهای استثنایی و بسیج است؛ اما در حال عادی، همان بنیه‌ی نیرومند - اما نه چندان گسترده - با سازماندهی بسیار قوی و دارای انعطاف لازم است.
	
	ثانیاً، به آموزش باید توجه کند. این آموزشی که شما در دانشکده‌ی فرماندهی و ستاد و همچنین دانشکده‌های دیگر غیر از این دانشکده - مانند دانشکده‌ی افسری و جاهایی از این قبیل - میدهید، وسیله‌ی خوبی است که باید ان‌شاءاللَّه در ترتیبات و تنظیمات سپاه وارد شود و برادران سپاهی را از ابتدای ورود، به شکل مناسب با آیین و رزم سپاهیگری آشنا بکند. البته، در کنار این آموزشها، آموزش دین و اعتقاد و ایمان است که از آن مهمترینهاست.
	
	من، همین‌جا این نکته را هم بگویم که سپاه پاسداران انقلاب اسلامی، این فضایل و مناقبی را که گفتیم و بسیاری را هم که نگفتیم، خواهد داشت؛ در صورتی که دارای دین و تقوا و ایمانی باشد که از او انتظار میرود. یعنی فرزندان سپاه و برادران سپاهی، مظهر ایمان و تقوا باشند. برای این کار، نمایندگی ولىّ‌فقیه در سپاه پاسداران، محور و نقطه‌ی مرکزی و اصلی است. از اول، در سپاه پاسداران انقلاب اسلامی - حتّی قبل از آن‌که قانون سپاه تدوین بشود - جایگاه بالا و برجسته‌یی را برای نماینده‌ی امام داشتیم. این، برای آن است که سپاه باید ارتباط معنوی را با نقطه و مرکز رهبری و ولایت حفظ بکند و دایماً درس ایمان و تقوا در سرتاسر این پیکره‌ی عظیم و کارآمد دمیده بشود.
	
	سیاسی، عقیدتی و بحثها و درسها و آموزشهای اعتقادی، همه و همه مربوط به همین مرکز معنوی و روحانی است و برادرانی که در این بخش کار میکنند و نمایندگان مقام ولایت محسوب میشوند، شأن والا و سهم وافری در اداره‌ی صحیح نظام سپاه پاسداران انقلاب اسلامی دارند. البته، آموزشهای نظامی و فنی به جای خود و آموزشهای دینی و اعتقادی و سیاسی هم به جای خود، هر کدام بایستی به صورت کامل وجود داشته باشد.
	
	ثالثاً، لازم است که به نظم و انضباط توجه کند. من، امروز بحمداللَّه نشانه‌های نظم را در این‌جا میبینم. نظم و انضباط، یک چیز طاغوتی و تشریفاتی نیست؛ بعضیها اشتباه نکنند. این‌که شما در تمام ارتشهای دنیا میبینید که حتّی از روزهای بسیار قدیم و باستانی، نیروهای نظامی با نظم و آیین خاصی خو میگرفته‌اند، به خاطر مصلحتی است. همه‌ی مردم دنیا در طول زمانها، بر یک امر باطل و بیهوده اتفاق نکردند که خیال کنیم اگر نظام‌جمع یا صف منظم یا سلام نظامی یا فرم لباس و یا ادب و انضباط نظامی انجام میگیرد و رعایت میشود، کارهای طاغوتی و غلطی است؛ چون در ارتش دوران طاغوت، چنین چیزهایی بوده است! نه، ارتش دوران طاغوت، از این جهت چیز بدی نبود؛ از جهات دیگر بد بود.
	
	نظم، چیز خوبی است و در همه‌ی ارتشهای دنیا وجود دارد و هیچ ارتشی بدون نظم و انضباطِ دقیق و وسواس‌آمیز، کارایی لازم را نخواهد داشت. آن کسی که در یک حرکت محدود قدرت دارد و نظم و نظر فرمانده را دقیقاً رعایت میکند، در میدانهای سخت هم توانایی خواهد داشت که دقیقاً نظر فرمانده را رعایت بکند و به اجتهاد شخصی و نظر خود عمل نکند.
	
	شکل و آرایش ظاهری و منظم بودن لباس و منظم بودن حرکات و آداب نظامی در سپاه، بایستی روزبه‌روز تقویت بشود. البته، سپاه یک سازمان انقلابی است و هیچ اصراری بر این‌که این آداب را از ارتشهای معمول دنیا یا حتّی از ارتش جمهوری اسلامی ایران - که آن هم یک ارتش انقلابی است - کپیه کند، نیست. میتواند آدابی را به وجود آورد؛ اما به‌هرحال، آداب را لازم دارد. آنچه ما اصرار داریم، وجود آداب و سنن و رسوم انضباطآمیز است. اگر از تجربیات دیگران استفاده کردید، اشکالی ندارد و اگر توانستید خود شما هم به‌وجود آورید - به شرط آن‌که چیز پخته و خوبی باشد - آن هم اشکالی ندارد. بنابراین، نظم و سلسله مراتب و رعایت فرماندهی و وحدت و تمکن و اقتدار و دستور فرماندهی، یکی از کارهای لازم است که باید انجام بگیرد.
	
	رابعاً، توجه به تجهیزات است. بدون تجهیزات، کار دشوار و تلفات زیاد خواهد بود. ما برآنیم که ان‌شاءاللَّه مدرنترین و بهترین تشکیلات و تجهیزات را تا حدی که امکانات کشور اجازه بدهد، برای نیروهای مسلح - هر کدام به تناسب نیازشان - از جمله برای سپاه پاسداران انقلاب اسلامی فراهم بکنیم. باید فراهم بشود، اینها لازم است. اگر ما اینها را داشتیم، ان‌شاءاللَّه سپاه را به صورت قوی و مقتدر - همان‌طوری که امام عزیزمان میخواستند - خواهیم داشت.
	
	یک بار دیگر، نکته‌یی را که بارها از زبان امام بزرگوارمان صادر شده بود، برای شما بازگو میکنم و آن این است که نیروهای مسلح، نباید در دسته‌بندیهای سیاسی دخالت کنند. معنای این حرف، آن نیست که سپاه پاسداران انقلاب اسلامی سیاست نفهمد. نه، سیاست به وسیله‌ی همه‌ی آحاد ملت - حتّی نیروهای نظامی - باید فهمیده بشود. آنچه لازم است، قدرت تحلیل سیاسی است. آنچه ممنوع است، ورود در دسته‌بندیها و کارهای سیاسی است. اینها را از هم تفکیک کنید.
	
	همه‌ی شما، به درک صحیح نظامی و سیاسی و فهم سیاستهای رایج دنیا احتیاج دارید. بدون آن، انگیزه‌ی دفاع در انسان سست خواهد شد. اما همه‌ی شما هم به پرهیز از دسته‌بندیها و فعالیتها و دعواها و جنجالهای سیاسی - که تباه کننده‌ی نیروهای مسلح است و امام عزیزمان بارها آن را تکرار کردند - احتیاج مبرم دارید.
	
	من، یک نکته‌ی دیگر را اضافه کنم و آن این است که ما نمیتوانیم به برادران جوان پُرنشاط مؤمن انقلابی سپاه بگوییم متدین و با ورع و متقی و مواظب باشید؛ اما درعین‌حال که این توقع را از آنها میکنیم، به قدر لازم، معلم و مربی و روحانی در اختیار آنها نگذاریم. این، نمیشود. این، تکلیف مالایطاق و توقع زیادی است. این‌جاست که تکلیف روحانیون محترم و علمای عظیم‌الشّأن و فضلا نسبت به این سازمان انقلابی و همه‌ی نیروهای مسلح - بخصوص سپاه - بسیار عاجل میشود.
	
	من، از همه‌ی حوزه‌های علمیه و فضلای جوان و هوشیار و آگاه و انقلابی درخواست میکنم که به دعوت نمایندگی ولىّ فقیه در سپاه پاسداران پاسخ مثبت بدهند و این کار بزرگ را - تا آن جایی که برای برادران سپاه تکلیف مالایطاق و اصرار نباشد - انجام دهند. سپاه، برای ما خیلی قیمت دارد. امروز، سپاه سرمایه‌ی ذیقیمتی برای انقلاب ماست. این سرمایه‌ی ذیقیمت را باید حفظ کرد و حفظ همه جانبه‌ی آن، تنها در صورتی انجام میگیرد که ما، هم به جهات مادّی و هم به جهات معنوی و فکری آن برسیم. این مسأله، بسیار مهم است.
	
	امیدوارم ان‌شاءاللَّه شما عزیزان و برادران، روزبه‌روز در خط دفاع از انقلاب راسختر بشوید. کسانی که خیال میکردند و خیال میکنند چون جنگ تمام شد، پس دفاع هم تمام شد، اشتباه نکنند. جنگ، هنوز هم به صلح تبدیل نشده است. میبینید که طرف مقابل، چه‌قدر بهانه‌جویی میکند. اگر غرور و بلندپروازىِ جهالت‌آمیز از سوی سردمداران عراق نبود، امروز این جنگ به صلح تبدیل شده بود و شاید هرگز این جنگ به وجود نمیآمد؛ اما آنها مغرور و جاهل و غیرقابل اعتمادند و در مقابل وسوسه‌های استکبار آسیب‌پذیرند.
	
	ما قصد جنگ نداریم و از جنگ استقبال نمیکنیم؛ اما واجب و لازم میدانیم که وقتی جهالتها و وسوسه‌ها تهدید کننده‌اند، آمادگی خود را به صورت صددرصد و کامل حفظ کنیم و این، به ما تکلیف میکند که نیروهای مسلح - ارتش و سپاه و مخصوصاً سازماندهی عظیم بسیج - را هیچ‌وقت به فراموشی نسپریم.
	
	امیدوارم خداوند شما و ما را موفق بدارد. یک بار دیگر، به همه‌ی شما تبریک عرض میکنم. امیدوارم روح مبارک و مقدس امام بزرگوارمان از همه‌ی شما راضی باشد و روزبه‌روز، به آرمانهای آن بزرگوار نزدیکتر بشوید. شما را به خدا میسپارم.
	
	والسّلام علیکم و رحمةاللَّه و برکاته