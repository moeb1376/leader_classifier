
	بسم‌اللَّه‌الرّحمن‌الرّحیم‌
	الحمدللَّه ربّ العالمین و الصّلاة والسّلام علی سیّدنا و نبیّنا محمّد و اله‌
	خوشحالیم که شما برادران و خواهران این روستا را از نزدیک زیارت کردیم. این احساسات و این اظهار وفاداری و محبت شما نسبت به خدمتگزارانتان، بسیار درخور تحسین و سپاسگزاری است. امیدوارم که خدای متعال، به شما خیر بدهد و دنیا و آخرت شما را آباد بکند.
	همین احساسات ملت ما، اهالی شهرها و روستاها وعشایر و نقاط مختلف کشور، پرچم اسلام را در دنیا سربلند کرد. این‌که میبینید امروز بحمداللَّه اسلام در دنیا عزیز است و جمهوری اسلامی در این منطقه و در سطح عالم، کشور قدرتمندی است، به خاطر همین وفاداری و احساسات شما مردم است.
	دشمنان، هشت سال جنگ را بر شما ملت تحمیل کردند. خود شماها از نزدیک، هواپیماهای عراقی و بمبارانها و موشکبارانها را دیدید؛ اما این هشت سال جنگ نتوانست مردم ما را از هدفهای اسلامی عقب بزند. مردم، مسلمان و مؤمن و مخلص باقی ماندند. من خودم در اوایل جنگ، جوانان ایلامی و همین عشایر شجاع و دلاور استان ایلام را در جبهه‌های جنگ دیدم. همین جوانان بودند، همین شماها بودید که کشور و مرزها را حفظ کردید، و همین شماها هم هستید که پرچم اسلام را بلند نموده‌اید.
	امروز، اسلام در دنیا عزیز است. دشمنان اسلام میخواهند ملت ایران، ذلیل و توسریخور و فقیر باقی بماند. ببینید چه‌قدر در زمان حکومت طاغوت، به این روستاها و این استانهای محروم، ظلم شد. هیچ‌کس به این استانها و روستاها نرسید، هیچ‌کس به فکر مردم نبود. دشمنان اسلام میخواهند که ایران، همیشه فقیر و توسریخور و محروم باقی بماند؛ اما مردم ما میخواهند که اسلام و ملت ایران عزیز باشند و پرچم جمهوری اسلامی، سربلند باشد.
	من به شما جوانان عزیز عرض میکنم که تلاش و زحمت شماها، آینده را خواهد ساخت. به شما مردم روستا - زن و مرد - عرض میکنم که این ایمان و وفاداری شما به اسلام و خدمتگزاران کشور و دولت جمهوری اسلامی و کسانی که خودشان را خدمتگزار شماها میدانند، آینده را تضمین خواهد کرد. بحمداللَّه همیشه وفادار بودید و هستید و باز هم خواهید بود.
	همه‌ی این نوجوانان - چه پسران و چه دختران - را توصیه میکنم که به درس و سواد و علم اهمیت بدهند. علم و سواد، مخصوص بچه‌ها نیست؛ بزرگها هم همین‌طور. این خواهری که آمده بود به دیگر خواهران سواد یاد بدهد، از من میخواست که سفارش کنم خواهران پیش او بروند درس بخوانند و سواد یاد بگیرند. این، خیلی خوب است. در این‌جا هم من به شما سفارش میکنم، مردان و زنانی که سواد ندارند، سواد را یاد بگیرند؛ برای خودشان مفید است.
	همه‌ی ملت ایران در شرق و غرب کشور، در استانهای این منطقه، در استانهای دیگر، در شهرها و در روستاها، آستینها را بالا زدند، برای این‌که کشورشان را آباد کنند. جوانان - مخصوصاً بچه‌ها که از گذشته یادشان نیست و خبر ندارند - بدانند که در گذشته، نوکران امریکا بر این مملکت حکومت میکردند و نگذاشتند این کشور آباد بشود؛ اما حالا مملکت متعلق به مردم و دست خود آنهاست. همه باید برای آبادی کشور ان‌شاءاللَّه زحمت بکشند. دولت، دستگاههای دولتی، جهاد سازندگی و دیگر مسؤولان مشغولند، تا ان‌شاءاللَّه کشور را آباد کنند و آباد هم خواهد شد. در جنگ هم بحمداللَّه شما آزمایش خوبی دادید و حتماً در بین شما، خانواده‌های شهدا هم هستند که امیدواریم خداوند به آنها صبر و اجر عنایت فرماید.
	والسّلام علیکم و رحمةاللَّه و برکاته‌