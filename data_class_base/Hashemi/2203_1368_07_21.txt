
	بسم‌اللَّه‌الرّحمن‌الرّحیم‌
	بسیار خوشحالم که یک بار دیگر، جمعی از مردم مؤمن و مبارز و انقلابی شهر رفسنجان را به اتفاق علمای محترم این شهر ملاقات میکنم. من در طول سالهای گذشته، مخصوصاً سالهای پیش از پیروزی انقلاب که دوران اختناق و ترس و شدت بود، خاطرات بسیار خوبی از مردم رفسنجان در ذهن دارم. من در رفسنجانِ شما، با مردم و علمای مبارز آن شهر، ملاقاتها و دیدارها و همکاریها داشتم. حقیقتاً مردم رفسنجان جزو کسانی هستند که باید آنها را در شمار سابقین در امر مبارزه و انقلاب دانست. از اوایل شروع نهضت، در این شهر مقلدان امام(ره) بودند، زیاد هم بودند، کانونهای مبارزه در آن شهر بود و این، یکی از افتخارات شهر شماست. من، هرگز آن روزها و آن سخنرانیها و آن جلسات گرم و آن چهره‌های مصمم و با اخلاص و مؤمن را از یاد نخواهم برد.
	بحمداللَّه بعد از پیروزی انقلاب هم مردم رفسنجان راه را ادامه دادند. در جبهه‌های نبرد، در انفاقات مالی و در کارهای گوناگون انقلابی، همیشه حضور داشتند و افتخارات گذشته‌ی خود را تثبیت و تحکیم کردند و درست هم همین است. اگر یک جمعیت و ملتی، در خط انقلاب و راه صحیح الهی و اسلامی که تشخیص داده، با اخلاص و صدق نیت استقامت کند، برکات و رحمت الهی بر آن جمعیت نازل خواهد شد. من امیدوارم که شما مردم رفسنجان و همه‌ی آحاد آن شهر، مثل گذشته و در کنار بقیه‌ی اقشار مردم و جمعیت شهرها و قسمتهای دیگر این کشور الهی و اسلامی، از همه‌ی کوشش خود در راه خدا و اسلام استفاده کنید. بدانید که دشمن بیدار است و استکبار جهانی تصمیم خود را برای ضربه زدن به این انقلاب حفظ کرده است.
	اگر میبینید که بحمداللَّه جمهوری اسلامی و نظام و دولت اسلامی، قریب یازده سال با قوّت و قدرت ایستادگی کرد و عقب‌نشینی نکرد و راه را ادامه داد، نه به‌خاطر این است که دشمنان نخواستند به ما ضربه بزنند؛ آنها سعی کردند ضربه بزنند، منتها کید شیطان ضعیف است. دشمن، در مقابل یک ملت مؤمن و متحد و یکپارچه و مطیع امر خدا، کوچک است. هر چه ظاهر دشمن پر زرق و برق باشد، باطن او ضعیف است. امریکا بر حسب ظاهر، قوی و قدرتمند است. قدرت او، قدرت مادّی است و در مقابل مردم مادّی، کارساز است. قدرت مادّی در کار خود پیش میرود، اما وقتی طرف مقابل او مردم مادّی باشند؛ نه مردمی خدایی و خداجو و مؤمن. اگر در مقابل قدرتهای بزرگ مادّی، یک ملتِ خداجو و مؤمن قرار بگیرد، او هر چه هم قوی باشد، کاری از پیش نخواهد برد.
	همان‌طور که میبینید، دشمن نتوانست در مقابل ملت ایران کاری از پیش ببرد. بعد از این هم نخواهد توانست، در آینده هم او ضعیف و ملت ایران قوی است؛ به شرط این که ایمان و وحدت کلمه و هوشیاری خود را حفظ کنیم. هیچ قدرتی قادر نیست در مقابل ملت ایران و علیه انقلاب و دین او، کار عمده‌یی بکند. چرا هدفها را عقب میاندازند و ایجاد زحمت میکنند؟ آنها نمیتوانند ملت ما را شکست بدهند؛ چون ملت، قوی و نیرومند است.
	توصیه‌ی من به شما مردم رفسنجان - چه کسانی که این‌جا هستید و چه خیل عظیم مردم در آن شهر - این است که در همان خط درست اسلام و انقلاب و ولایت حرکت کنید. اولین شرط برای یک ملت مؤمن این است که اولیای امور خود را در حوزه‌ی کارشان صاحب اختیار بداند. وقتی مصلحت میدانند که مأمور و مسؤولی را جا به جا کنند، وقتی مردم آن مسؤولِ بالا را میشناسند، باید تسلیم باشند. این، یک دستور همیشگی است؛ مخصوص رفسنجان هم نیست، متعلق به همه جاست. مانعی نیست که مردم حرفشان را به گوش مسؤولان برسانند؛ اما هر چه مسؤولان تصمیم گرفتند، آن را قبول کنید و روی چشم بگذارید و اطاعت کنید. این، راه صلاح و نجات و پیروزی بر دشمن است.
	مسؤولان قوّه‌ی مجریه و قوّه‌ی قضاییه و قوّه‌ی مقننه و نیروهای نظامی و انتظامی و مسؤولان بالای کشور، دستچین‌شده هستند. افرادی که از دور مسایل را میبینند و قضاوت میکنند، خیال نکنند که خواهند توانست کسانی مثل این مسؤولان بزرگوار و دلسوز و مؤمنی که ما داریم و امور مهم را به آنها واگذار کرده‌ایم، به آسانی پیدا کنند. این، افتخار شما رفسنجانیهاست که امروز رئیس جمهور مقتدر و قوی و کاردان و متدین و متقی این کشور، از میان شماست. گمان نکنید در بین شخصیتهای سیاسی - در این‌جا و در سطح جهان - شخصیتی را مثل رئیس جمهور عزیز مردم ایران میشود پیدا کرد. اینها، دستچین شده‌اند. مسؤولان دیگر هم همین‌طورند، رئیس قوّه‌ی قضاییه هم همین‌گونه است.
	یکی از چیزهایی که دشمن را شاد میکند، همین است که در هر شهر و گوشه‌یی، شروع به خدشه‌دار کردن تصمیمات مسؤولان قضایی، مسؤولان شهری و مسؤولان استانی کنند. این کار، دشمن را خوشحال میکند. بگذارید مسؤولان کشور با دستِ باز آنچه را که مصلحت میبینند، در این دوران انجام بدهند. جابه‌جایی ایرادی ندارد، جابه‌جایی دلیل بر بدی نیست. شما برخاسته‌اید و به تهران آمده‌اید، حرفتان را بگویید - ایرادی هم نیست - اما مبادا شما و علما و دیگران، به بعضی از افراد در آن جا میدان بدهید تا با طرح شعاری، جلوی کار مسؤولان را بگیرند. باید مانع این کار بشوید.
	من، قطعاً از حجةالاسلام آقای هاشمیان خواهم خواست که به رفسنجان برگردند و اقامه‌ی نماز جمعه کنند. ایشان باید برگردند. نماز جمعه را گرم بگیرید و اجتماع نماز جمعه را مغتنم بشمارید. نماز جمعه و امامت جمعه، سمت مهمی است و در هدایت فکر مردم بسیار مؤثر است. هر چه تریبون نماز جمعه قویتر و بهتر و صادقتر و مستقیمتر باشد، مردم صادقتر و مستقیمتر و قویتر و مقاومترند و در مقابل فشار دشمن، هوشیارتر خواهند بود. ایشان باید برگردند و نماز جمعه را خوب و قوی اداره کنند.
	در مورد قوّه‌ی قضاییه هم همان کاری که رئیس محترم قوّه‌ی قضاییه کردند، همان درست است. هیچ شبهه و خدشه‌یی نکنید. ما به طور کلی به همه‌ی مسؤولان کشور توصیه کرده‌ایم که در گزینشها رعایت کنند و انتخابها را صحیح و با چشم باز انجام بدهند. آنها هم همین کار را میکنند و هر چه که آنها انتخاب کردند، مردم همکاری کنند و با آنها راه بروند و به آنها کمک کنند، که نظام جمهوری اسلامی بدون حمایت و کمک مردم قادر نخواهد بود از اسلام و قرآن و حقوق مسلمین - آن‌چنان که شایسته است - دفاع کند.
	من امیدوار هستم که خداوند متعال به همه‌ی مردم عزیز رفسنجان توفیق دهد و همه‌ی علمای محترم رفسنجان را - چه آقایانی که این‌جا تشریف دارند و چه کسانی که در این‌جا نیستند - محفوظ نگهدارد و لطف و رحمت و فضل خودش را شامل حال آنها بکند. ان‌شاءاللَّه به همه‌ی ما توفیق بدهد که بر طبق رضای ولىّ‌عصر (ارواحنافداه) حرکت و عمل کنیم و بدانیم که یک لحظه غفلت ما، دشمن را که در فکر ضربه زدن به اسلام و انقلاب و نظام جمهوری اسلامی است، جری خواهد کرد.
	من مجدداً تأکید میکنم که از کید دشمن غافل نباشید. درست است که ما علیالظاهر در جبهه‌ی نظامی جنگ نداریم؛ اما در جبهه‌های اقتصادی، سیاسی، تبلیغاتی، فرهنگی و همچنین در جبهه‌ی پنهان نظامی، دشمن در مقابل ما صف‌آرایی کرده است. مسؤولان کشور باید با خیال راحت و حواس جمع و با قدرت، کید دشمن را خنثی کنند و به مقابله با آن بپردازند. مردم باید کمک کنند که ذهن مسؤولان آرام باشد تا بتوانند ان‌شاءاللَّه با جرأت و قدرت، کار خود را ادامه بدهند و مطمئناً خدای متعال هم به ما لطف خواهد کرد.
	من در این شک ندارم که اگر ملت ایران، همین ایستادگی و وفاداری و اظهار حمایت از مسؤولان و وحدت کلمه و همین رویه را که تا امروز در پیش گرفته‌اند، ادامه دهند، نه امریکا و نه استکبار جهانی با همه‌ی شاخه‌هایش و نه دولتهای دیگر و نه ارتجاع و نه عوامل نفوذی و نه نفاق و کفر در عالم، نخواهند توانست کوچکترین ضربتی به این انقلاب و نظام مقدس وارد کنند.
	خداوند ان‌شاءاللَّه به شما خیر بدهد و مورد لطف و رحمت و هدایت و فیض خود قرار دهد. به رفسنجان برگردید و سلام من را هم به مردم عزیز آن سامان برسانید و به آنها بگویید که ان‌شاءاللَّه آقای هاشمیان برای نماز خواهند آمد و نماز جمعه را اقامه خواهند کرد. کوشش کنید که نماز جمعه را هر چه با شکوهتر انجام دهید و وحدت خود را هم در رفسنجان حفظ کنید. مواظب باشید به هیچ عنوانی و با هیچ نام و بهانه‌یی، در میان صفوف محکم شما ملت فاصله ایجاد نشود و بخصوص شما آقایان علمای اسلام که باید بیش از همیشه و قویتر از همیشه با هم وحدت داشته باشید و سعی کنید با وحدت کلمه‌ی خودتان، عملاً وحدت را به مردم بیاموزانید.
	والسّلام علیکم و رحمةاللَّه و برکاته‌