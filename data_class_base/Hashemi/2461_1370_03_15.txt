
	بسم‌اللَّه‌الرّحمن‌الرّحیم‌
	  
	به همه‌ی شما برادران و خواهران عزیز که به این مناسبت بزرگ و دردناک به تهران تشریف آورده‌اید - چه برادران و خواهرانی که از خارج کشور به ایران آمده‌اند، چه برادران و خواهرانی که از مشهد یا سایر شهرها آمده‌اند - خوش‌آمد عرض میکنم. برای امت اسلام شایسته است که بدین مناسبت بزرگ و حادثه‌ی غم‌انگیز، عزاداری کند. امیدوارم که خداوند متعال، به همه‌ی شما اجر وافری عنایت بفرماید.
	 
	هنر بزرگ و خدمت بیبدیل امام بزرگوارمان این بود که اسلام را از غربت درآورد. مسلمانان، حتّی در خانه‌ها و شهرهای خودشان غریب بودند. اسلام، حتّی در مواطن اصلی خود غریب بود. دشمنان اسلام، با فرهنگ الحاد و فساد و نظامهای طاغوتی، فرصت به‌خوداندیشیدن را هم از مسلمانان گرفته بودند. در چنین شرایطی، امام بزرگوار ما، آن سلاله‌ی پیامبران و دست قدرت خدا در این روزگار، این گرد غربت را از چهره‌ی اسلام زدود و سترد.
	  
	آنچه باید ملت ایران و بقیه‌ی مسلمین عالم به آن توجه بکنند، این است که امروز دشمنی اردوگاه استکبار با ایران اسلامی، به خاطر اسلام است. با اسلام دشمنند که بر جمهوری اسلامی فشار وارد میکنند. با زنده شدن قرآن دشمنند که با ملت ایران دشمنی میکنند. همه‌ی ملتهای مسلمانی که در راه اسلام مایل به فداکاری و حرکتند، باید برای مقابله‌ی با دشمنیهای دشمنان اسلام، خود را آماده کنند.
	 
	ما ملت ایران، از این حقیقت به خود میبالیم که به خاطر خدا و اسلام و قرآن، مورد کینه و عداوت مستکبران و گردنکشان عالم قرار گرفته‌ایم. جوانان ما به خود میبالند که در جبهه‌های گوناگون، به خاطر اسلام جنگیدند و محنت کشیدند. هر رنجی در راه خدا و برای دفاع از ارزشهای اسلامی و از قرآن، یک حسنه است؛ «ذلک بانّهم لایصیبهم ظمأ و لانصب و لامخمصة فی سبیل‌اللَّه و لایطؤن موطئا یغیظ الکفّار و لاینالون من عدوّ نیلا الّا کتب لهم به عمل صالح» (۱). این، شعار ماست. ملت ایران هر سختییی که کشیده‌اند، برای خدا کشیده‌اند و به آن افتخار میکنند.
	 
	اما حقیقت روشن دیگر این است که آنچه بالاخره پیروز خواهد شد، راه خداست. تاریخ این را بر ما ثابت کرده، و سرگذشت دوران معاصر بشریت هم این را به اثبات رسانده است. ما برای خدا صبر و مقاومت میکنیم و میدانیم که نصرت هم پشت سر این صبر و مقاومت هست؛ «ولینصرنّ اللَّه من ینصره» (۲).
	 
	برادران غیرایرانی باید در بازگشت به اوطان خودشان، پیام اسلام و پیام امام و پیام این ملت را برای مردم و کسان خود ببرند. این، همان پیام قرآن است. از خداوند متعال مسألت میکنم که روزبه‌روز بر قدرت و عزت و پیشرفت ملتهای مسلمان بیفزاید و از اسلام و مسلمین، به روح مقدس امام عزیزمان پاداش خیر عنایت کند.
	 
	والسّلام علیکم و رحمةاللَّه و برکاته‌
	 
	 
	 
	
	۱) توبه: ۱۲۰
	 
	۲) حج: ۴۰