
	بسم‌اللَّه‌الرّحمن‌الرّحیم‌
	از خداوند متعال برای همه‌ی شما برادران و خواهران که از نقاط مختلف و راههای دور تشریف آوردید، لطف و فضل و توجهات خاص الهی را طلب میکنم و امیدوارم مشمول عنایات مخصوص پروردگار و دعای حضرت ولىّ‌عصر (عجّل‌اللَّه‌تعالیفرجه‌الشّریف) باشید و شخصاً هم از همه‌ی شما متشکرم. جلسه‌ی معظم امروز ما، مخصوصاً عطر و رایحه‌ی دل‌انگیز شهادت را هم با حضور خانواده‌های معظم شهیدان و هم با حضور جانبازان عزیز - که ارزنده‌ترین یادگاریهای دوران حماسه‌ی دفاع مقدس هستند - دارد.
	میان رفتار امروز مردم ما و آنچه از زندگی معصومین(علیهم‌السّلام) برای ما روایت شده است، یک رابطه وجود دارد. هر چه که در زندگی کوتاه معصومین (علیهم‌السّلام) - چه نبىّ اکرم(صلّیاللَّه‌علیه‌واله‌وسلّم) و چه فاطمه‌ی زهرای اطهر (سلام‌اللَّه‌علیها) و چه ائمه‌ی دوازده‌گانه(سلام‌اللَّه‌علیهم‌اجمعین) - به صورت درخشان و خیره کننده مشاهده میشود، امروز رشحه‌یی از آن را در زندگی عمومی ملت بزرگمان به صورت واضحتر و در زمانهای گذشته هم به صورت ضعیفتر مشاهده میکنیم.
	حالا این روزها، روزهای شهادت فاطمه‌یزهرا(سلام‌اللَّه‌علیها) است. آن بزرگوار از یک طرف، مظهر تعبد و تسلیم در مقابل تکلیف الهی و مظهر مجاهدت و شهادت مظلومانه است و از طرف دیگر، مظهر عظمت و شکوه و تنویر افکار عامه‌ی ملت اسلام در طول قرنهاست. شاید میدانید که نام فاطمه‌یزهرا(سلام‌اللَّه‌علیها) در طول قرنهای بعد از اسلام تا امروز، همواره برای ملتها و آحاد مسلمان، یک نام بسیار با عظمت و توأم با تجلیل و تعظیم بوده است؛ در حالی که این بزرگوار، یک بانوی جوان و یا در عنفوان جوانی بود. زندگی امروز ما، انعکاسی از زندگی سران الهی ما در صدر اسلام است؛ یعنی همان تعبد و فداکاری و دلسوزی برای دین و همان اعتقاد و اخلاص به ارزشهای دینی. البته، آنها اصل و سرچشمه‌اند و آنچه در جامعه‌ی ما هست، رشحه‌یی از آن چیزی است که در آن بزرگواران بود. همین‌طور، آن عظمتی که در آنها بود، در جامعه‌ی ما هم هست.
	امروز، آحاد مردم ما در وجود خودشان دارای عظمتند. هیچ کس در جامعه‌ی اسلامی - اگر مؤمن به اسلام و انقلاب باشد - در درون خود احساس حقارت نمیکند. این، پدیده‌ی بسیار با عظمتی است. یک جامعه‌ی اسلامی، باید همین طور باشد. دشمنان خواسته‌اند مسلمانان را از درون خودشان، دچار ضعف و احساس حقارت کنند. بعد از آن که انقلاب اسلامی به وجود آمد و دنیا را متوجه خود کرد، به میزان زیادی از حقارت ملتها کاسته شد. ملتهای عقب افتاده و زیر ستم که احساس حقارت میکردند، با انقلاب اسلامی قدری سرحال آمدند و احساس وجود کردند؛ چون دیدند که این انقلاب و این ملت، چگونه توانست قویترین قدرتهای دنیا را به هیچ بگیرد و قدرت او را خنثی کند و در میدانهای مصاف و مقابله، بر او پیروز بشود و فایق بیاید. این را، هم ملتهای بزرگ عالم و هم ملتهای عقب‌افتاده و هم جهان سومیها دیدند و در آنها شوری به وجود آورد.
	این که شما ملاحظه میکنید از ده سال پیش به این طرف، ملتها با نامهای مختلف، زنجیرها را میگسلند و با مبارزه و تعرض و شیوه‌های آرام و شیوه‌های مخفی و شیوه‌های قدرتمندانه، همه کار انجام میدهند، به برکت انقلاب اسلامی است. حالا دیگر نویسندگان مزدور قلم به مزد صهیونیست هم در دنیا مجبورند اعتراف کنند که روزگار، روزگار ملتهاست؛ نه روزگار تصمیم‌گیری خودسرانه‌ی قدرتها. این، به برکت انقلاب اسلامی است. انقلاب اسلامی که پیروز شد، ملتها زنده شدند و نشاط و امید پیدا کردند. البته در گوشه و کنار، خیلی هم سرکوب شدند و همه جا با موفقیت همراه نبود؛ اما مهم این است که این شعله‌ی امید در دلها برافروخته شد.
	شقاوتی که قدرتهای استکباری در این سالهای اخیر در نقاط مختلف عالم از خودشان نشان دادند، عکس‌العمل بیداری و شجاعت ملتهاست. وقتی ملتهای تحقیرشده، غبار تحقیر را از لباس خود میتکانند و احساس تحقیر را کناری میاندازند و سرپا بلند میشوند، قدرتهای تحقیرکننده مجبورند هوای خودشان را داشته باشند. ضربه بر آنها وارد خواهد آمد و وارد آمد و بیشتر از این هم می‌آید. در جوامع اسلامی، موج گرایش به اسلام انقلابی، یک موج زنده است؛ هیچ کارش هم نمیتوانند بکنند. البته، سرکوب و سختگیری میکنند، تهمت میزنند، رویشان اسم تروریست میگذارند، ولو هیچ ارتباطی هم با جمهوری اسلامی نداشته باشند؛ ولی برای این که دو طرف را بکوبانند، این ارتباط را ادعا میکنند. این کارها را دشمن میکند؛ اما آن کاری را که نمیتواند بکند، از بین بردن این موج گرایش به اسلام انقلابی در میان ملتهاست. این کار را نمیتوانند بکنند، نتوانستند و بعد از این هم نخواهند توانست انجام بدهند.
	یکی از چیزهایی که در این باره قابل توجه میباشد، این است که روشهایی که دولتها و قدرتهای به اصطلاح متمدن، در مقابل امواج اراده‌ی انسانها بخرج میدهند و شقاوتها و سنگدلیهایی که اعمال میکنند - که انسان حقیقتاً شرمنده است اسم تمدن را روی این روش قدرتهای مسلط و ظالمِ امروز دنیا بگذارد - خود همین، ملتها را بیدار میکند. باید اینها را به گوش همه‌ی جهانیان رساند. مردم دنیا باید بدانند که امروز قدرتهای بزرگ و قدرت استکباری امریکا، از چه روشهایی برای پیشبرد کارشان استفاده میکنند. سردمداران امریکا، خیلی خونسرد آدم میکشند، قتل‌عام میکنند و به یک کشور دیگر تجاوز مینمایند. آن کاری را که امریکا در قدیم به‌وسیله‌ی دستگاه اطلاعاتی خودش - سازمان سیا - مخفیانه انجام میداد و کودتا درست میکرد و دولتها را سرنگون مینمود، امروز کارش به جایی رسیده که ناچار شده است همین رفتار را علناً و صریحاً انجام بدهد؛ یعنی وارد کشورها بشود و دولتی را سرنگون کند!! ما کاری به کار آن دولتها نداریم. ما نه بطون کار آن اشخاص و دولتها را درست میشناسیم و نه روش خیلی از این دولتها را میپسندیم. مسأله، مسأله‌ی ملتهاست. مسأله‌ی یک کشور و یک ملت است که امریکا راحت و خونسرد به حقوق آنها تجاوز میکند. این، معنای قدرت استکباری است.
	امروز بحمداللَّه و به توفیق الهی، با نشاطترین و سرزنده‌ترین و قویترین و شجاعترین ملتهای دنیا، شما ملت ایران هستید و این را ملتهای بزرگ دنیا قبول دارند و فهمیده و پذیرفته‌اند. این را برای خودتان حفظ کنید. شهدای شما امروز در صدر لوحه‌ی افتخار در میان ملتهایی هستند که انقلاب ایران را میشناسند و کم و بیش آگاهی دارند. امروز، جانبازان شما نمونه‌های بزرگ افتخار و شجاعت و فداکاری و یادگارهای دوران حماسه‌اند. امروز، خانواده‌های عزیز و عظیم‌الشّأن شهدای شما کسانی هستند که همه‌ی منصفان عالم - کسانی که قضایای ایران و انقلاب ایران را میشناسند - آنها را با عظمت و بزرگوار و صبور و نیرومند به حساب می‌آورند. این را باید شما حفظ کنید. این، به برکت اسلام و رهبری امام عظیم‌الشّأن و به برکت وحدت کلمه‌ی شماست. اینها را برای خودتان نگه دارید. شیطانها باید از نفوذ در افکار ملت ایران مأیوس شوند.
	امیدواریم ان‌شاءاللَّه همیشه مشمول لطف و فضل و کمک و اعانت الهی باشید.
	والسّلام علیکم و رحمةاللَّه و برکاته‌