
	بسم‌الله‌الرّحمن‌الرّحیم‌
	
	 این چند روزه، حقیقتاً یکی از شیرینترین ایامِ دوران بعد از انقلاب برای ملت ما بود. تنها چیزی که در این ایام عید و شادی، دلها را آزرده میکرد و میکند و من در این چند روز، غالباً در همین فکر بودم، این است که بسیاری از شماها آرزو داشتید که بعد از برگشتن، امام را زیارت کنید. همه‌ی رزمندگان ما، این آرزو را داشتند. بسیاری از شهدای ما در وصیت‌نامه‌هایشان، به این آرزو و عشق بزرگ اشاره کرده‌اند.
	
	 ما میدانیم که شما در طول دوران اسارت در زندانها، در اردوگاههای دشوار و در زیر آن فشارها، یکی از چیزهایی که دلهایتان را زنده و پرامید نگاه میداشت، یاد آن چهره و روحیه‌ی پُرصلابت امام عزیزمان بود. آن بزرگوار هم خیلی به یاد اسرا بودند. حالِ پدری را که فرزندانش با این شکل از او دور شده باشند، راحت میشود فهمید. خود آن بزرگوار، در نامه‌یی که برای یکی از اسرا نوشته بودند، این حالت را تشریح کردند. نشان دادند که واقعاً داغدارِ فقدان این عزیزان هستند. حقیقتاً این روزها، جای امام خالی است. البته روحِ بزرگوارِ پُرفتوحِ آن جلیل‌القدر، به ما متوجه است. شادی و موفقیتهای ملت ما و پیروزیهای اسلام و مسلمین، روح امام را مانند ارواح طیبه‌ی همه‌ی اولیا، شادمان و مسرور میکند.
	
	 خدا را شکر میکنیم که ثابت کرد، آن دست قدرتمندی که از روز اول، پشت سر این انقلاب و این کشور بود، همچنان پشت سر این انقلاب و این کشور است. خدای متعال از اوان نشانه‌های پیروزی این انقلاب، در همه‌ی گذرگاههای سخت، با قدرت کامله‌ی خود، مسئولان و ملت را هدایت کرده است و این نکته‌یی بود که امام بزرگوارمان عمیقاً به آن معتقد بودند که دست قدرتمندی، این انقلاب و این ملت را هدایت میکند. حالا هم همان‌طور شد و بحمدالله با پیروزی ملت ایران و شما فداکاران و مبارزان راه حق و راه اسلام و با پیروزی و سربلندی اسلام و مسلمین، همه چیز به نحو مطلوب پیش میرود و پیش رفت. اگر بنا بود که افکار و ابتکارات بشری، در این مورد بخواهند فکر کنند، بهتر از آنچه که شد، ممکن نبود راه و خط روشنی را بیابند. خدای متعال، خودش همه را هدایت کرد.
	
	 شما بحمدالله برگشتید. دوران سختی بر شما گذشت. بر خانواده‌های شما هم خیلی سخت گذشت. بر ملت ایران نیز به خاطر نداشتن جوانان فداکار و مردان مؤمن و رزمندگان مخلصی مثل شماها و بقیه‌ی اسرای آزاده‌ی عزیز ما، سخت گذشت؛ اما صبر و مقاومت و توکل به خدا، همه چیز را در جهت مصلحت ملت ایران و مصلحت صابران پیش برد. این هم تجربه‌یی شد. خدای متعال فرموده است: «انّ مع العسر یسرا»(۱): هر سختی - اگر صبر کنید - یک آسانی به دنبال خود دارد. ما ملت، این را در این ده، دوازده سال، مکرر تجربه کرده‌ایم. این هم تجربه‌ی دیگری شد. خدا را به این خاطر، شکر میکنیم. امیدواریم که ان‌شاءالله بقیه‌ی اسرای عزیز و آزادمردان و آزادگان نور چشم ما و نور چشم ملت ایران، زودتر بیایند. شما ذخیره‌ی بزرگ الهی و یک ثروت عظیم انسانی هستید که در دست دشمن، غصب شده بودید. خدای متعال، شما را به ملت و به این کشور اسلامی برگرداند. ان‌شاءالله همه بتوانیم وظایفمان را انجام بدهیم.
	
	 برادران! ما در میانه‌ی یک راه بسیار پُرافتخار هستیم. این نکته را نباید هرگز از یاد ببریم. این انقلاب، آرزوی همه‌ی ملتهای مسلمان بود. اگر بگوییم همه‌ی مصلحان و متفکران و آزادمردان طول تاریخ اسلام، آرزوی چنین روزهایی را برای اسلام و مسلمین داشته‌اند، مبالغه نکرده‌ایم. دشمنان اسلام برای از بین بردن کامل اسلام و قرآن و ارزشهای اسلامی، نقشه‌های عجیبی طرح کرده بودند. در طول دهها سال، چه‌قدر ثروت خرج شد، چه‌قدر فکر شد، چه‌قدر جنایت انجام شد، چه‌قدر تبلیغات دروغ شد، برای این‌که اسلام بکلی از صحنه‌ی زندگی بشر خارج بشود.
	
	 انقلاب ما، همه چیز را به‌عکس آنچه که دشمنان اسلام و شیطانها میخواستند، کرد. امروز، ملتهای اسلام بیدار شده‌اند. امروز، نهضت اسلامی در بسیاری از کشورهای اسلامی دنیا، اوج گرفته است. امروز، اسلام و انقلاب اسلامی و نهضت اسلامی، یک ارزش بزرگ ملی و اجتماعی و سیاسی محسوب میشود. امروز، کار به جایی رسیده است که حتّی کسانی که با اسلام هیچ میانه‌یی ندارند، برای مصلحت زمانه، دم از اسلام میزنند! امروز، اسلام عزیز شده است. این عزت را چه چیزی به اسلام داد؟ خون شهیدان ما، زحمات و صبرها و مقاومتهای شما، تلاشها و محنت‌پذیریها و صبرها و استقامتهای خانواده‌های شما - این مادران، این پدران، این همسران، این فرزندان - تلاش مخلصانه‌ی کسانی که همه‌ی آرزوهای جوانی و مادّی را کنار گذاشتند و در خط اسلام، مبارزه و مجاهده کردند. اینها اثر کرد.
	
	 امروز، اسلام در دنیا عزت پیدا کرده است. بحمدالله پایگاه اسلام عزیز و انقلابی هم، ایران اسلامی است و ملت ایران محور همه‌ی این افتخارات هستند. حقیقتاً ملت ایران، ملت بزرگ و عالیقدر و پُرشور و بااستعدادی است. خدا این ملت را میشناخت و خصوصیات این ملت را میدانست که عظیمترین بارها و مسئولیتها را - که مسئولیت احیای دوباره‌ی اسلام و زنده کردن قرآن و ارزشهای اسلامی است - بر دوش این ملت گذاشت و بحمدالله این ملت هم موفق شده است؛ لیکن ما در میانه‌ی راه هستیم و همه موظفیم که تلاش و مجاهدت کنیم.
	
	 دشمنان اسلام بیدارند و از ضربه زدن به اسلام، مأیوس نشده‌اند. امروز، سیاستهای بزرگ جهانی به فکر هستند، تا صحنه را از اسلام و شعارهای اسلامی - که برای ملتها پُرجاذبه است - خالی کنند. شیطانها و شیطان بزرگ -یعنی آمریکا- به فکر ضربه زدن به اسلام و مسلمینند. هرجایی که حضور دشمنان اسلام باشد، برای اسلام احساس خطر میشود و مجاهدان راه اسلام و مسلمانان مخلص و واقعی را، به دفاع و احساس مسئولیت و دلسوزی و تلاش و کار و مجاهدت دعوت میکند.
	
	 در این ده سالی که شما نبودید، خیلی قضایا در این کشور اتفاق افتاد و ملت ایران، امتحانهای خیلی عظیم و پُرافتخاری دادند. در این امتحانها، بحمدالله ملت سربلند از آب درآمد. ملت ایران نشان داد که در مقابل حوادث، مقاوم و با استقامت و پابرجاست. دشمنان اسلام، خیلی سعی کردند که بین ملت ما شکاف بیندازند، ولی نتوانستند؛ خیلی سعی کردند مردم را از اسلام دور کنند، ولی نتوانستند. تبلیغات و پولها و سیاستهای دشمنان، خیلی سعی و تلاش کرد، تا شاید ملت را از آرزوها و آرمانها و هدفهایش دور کند؛ ولی نتوانست. ملت، پشت سر امام و مسئولان دلسوز، در این دهساله ایستادند و موفق شدند. امروز هم بحمدالله ملت ما در نهایت شادابی، استقامت، قدرت و قاطعیت، پشت سر مسئولان ایستاده است.
	
	 ملت ایران باید به مدد اسلام و اتحاد و اتفاقشان، خود را قوی کنند. اگر ملت ما از لحاظ نظامی و اقتصادی و سیاسی و فرهنگی، در حد اعلای قدرت بود، میتواند زندگی خود و ملتهای مسلمان را نجات بدهد. اگر قوی و مقتدر بود، اگر وضعی داشت که امید قدرتهای بزرگ و متجاوز را قطع کرد و به یأس مبدل نمود، برای جوامع اسلامی، الگو خواهد بود. اگر خدای ناکرده این ملت، اقتدار لازم و شایسته‌ی اسلامی را نداشته باشد، دشمنان طمع خواهند کرد، در زندگی او دست خواهند برد، تسلط پیدا خواهند کرد و همان بساط ننگین دوران گذشته را - العیاذ بالله - تجدید خواهند کرد.
	
	 ملت باید از لحاظ نظامی، اقتصادی، سیاسی و فرهنگی قوی باشد. تهدیدهای جهانی را مشاهده کنید، ببینید که قدرتهای بزرگ در چه فکرهایی هستند. امروز، در همین منطقه‌ی خلیج فارس و خاورمیانه، استکبار جهانی و آمریکا، در فکر توسعه‌ی قدرت و در فکر طرحهای توسعه‌طلبانه‌ی خودشان هستند. اینها به فکر رفع تجاوز نیستند. خود اینها متجاوزند و تجاوزشان را در بسیاری از نقاط عالم، نشان داده‌اند. وجود اینها، برای ملتهای اسلامی خطر است. اینها نمیتوانند ایجاد امنیت بکنند. ملت مسلمان ما، باید به فکر باشد.
	
	 امروز، وظیفه‌ی همه‌ی آحاد ملت، مخصوصاً آن کسانی که در میدانهای خطر، تلاش کرده‌اند و از جان و عمر و جوانی و عزیزان خود، مایه گذاشته‌اند - مثل شما عزیزان و همه‌ی قشرهای مؤمن، خانواده‌های شهدا، جانبازان و کسانی که بیش از همه برای انقلاب دل سوزانده‌اند و سرمایه‌گذاری کرده‌اند - این است که باید تلاش کنند؛ تلاش پشت سر مسئولان، برای سازندگی کشور به صورت یک کشور قدرتمند.
	
	 هیچ‌وقت مثل امروز، مسئولان کشور، رئیس‌جمهور و دولت، شخصیتهای برجسته و ممتازی نبودند. امروز بحمدالله رئیس‌جمهوری در رأس قوّه‌ی اجرایی ماست که مایه‌ی امید و مورد علاقه و اعتماد امام در همه‌ی امور سیاسی و نظامی در کشور بود. این را ما شاهد بودیم. این، یک امتیاز بزرگ است که امروز بحمدالله ملت ما دارد.
	
	 مسئولان اجرایی، قضایی، نمایندگان مردم در مجلس شورای اسلامی و مسئولان نیروهای نظامی، انسانهای مؤمن، مخلص، دلسوز، علاقه‌مند، به فکر مستضعفان، به فکر کشور و پیشرفت کارها، به فکر انجام وظیفه و واقعاً در حال خدمت هستند؛ کسانی که در هیچیک از کشورها - تا آن‌جایی که ما شناختیم و فهمیدیم - نظیر آنها را سراغ نداریم. این، امتیاز خیلی بزرگی است. این مسئولان، و این هم ملت. ما هیچ‌چیز کم نداریم. با این کشور با عظمت و بزرگ، با این تاریخ پُربار، ما میتوانیم یک ملت قوی و نیرومند، و برای اسلام مایه‌ی افتخار باشیم. این ملت میتواند برای مسلمین در سرتاسر دنیا الگو باشد؛ اینها ممکن است. تا الان هم بحمدالله همین‌طور بوده است.
	
	 اگرچه امام امروز در میان ما نیستند، اما رهنمودها و راه و خط و پرتو اشاره و شاگردان امام هستند و این ملت - مریدان و فرزندان امام - در صحنه‌اند. این صحنه را حفظ کنید. الحمدلله که خدا دشمنانتان را شکست داد، شما را پیروزمندانه به میهن اسلامی برگرداند، خانواده‌هایتان را شاد کرد و قطعاً خدای متعال با این پیروزیها دل مقدس و مبارک ولىّ‌عصر(ارواحنافداه) را شاد نمود. این پیروزیها، در سایه‌ی استقامت و مقاومت و توکل به خدا و حرکت در راه او و اخلاص و دلسوزی بود. هروقت و تا هر زمان که دلسوزانه در راه خدا حرکت کنیم، همین پیروزیها هست. هیچ‌چیز، ما را نمیترساند و از راه خدا منحرف نمیکند. هیچ‌چیز، دلهای ما را در پیمودن این راه، مردد نمی‌سازد. خدا هم لطفش را از ما دریغ نکرده است و نخواهد کرد.
	
	 امیدواریم که خدای متعال، به شماها توفیق بدهد. ان‌شاءالله هرچه زودتر برگردید، به خانه‌هایتان بروید، پدران و مادران و همسران و فرزندانتان را ببینید، دلهای آنها را بیشتر شاد کنید و ان‌شاءالله بقیه‌ی عزیزان ما هم بیایند. دل ملت ما شاد شده است و ان‌شاءالله شادتر بشود و خداوند با گرههایی که باز خواهد کرد، ان‌شاءالله همه‌ی ملت ما را شاد کند.
	
	والسّلام علیکم و رحمةالله و برکاته‌
	
	
	۱) شرح: ۶