
	ضمن تشکّر از حضرت‌عالی که این فرصت را در اختیار ما قرار دادید. طی ده سال گذشته، ده نمایشگاه بین‌المللی کتاب در تهران تشکیل شده است و حضرت‌عالی از تمامی این ده نمایشگاه بازدید فرموده‌اید. این نمایشگاه تا چه اندازه به توسعه فرهنگ کتابخوانی و استفاده روز افزون از کتاب در متن جامعه کمک میکند؟
	 
	بسم‌اللَّه‌الرّحمن‌الرّحیم. البته حتماً تأثیر دارد. بنده هم که تقریباً تقیّد دارم به این‌که هر سال به این نمایشگاه بیایم، از یک جهت برای همین است که میدانم اقبال مردم به این نمایشگاه، به معنای اقبال به کتابخوانی و نشان دهنده این است که مردم روزبه‌روز به کتاب علاقه‌مندتر میشوند. هر چه که این‌گونه نمایشگاهها بهتر و آراسته‌تر باشد و مردم را بیشتر به خودش جذب کند، کتابخوانی بیشتر رایج میشود. من هم در این چند ساله دیده‌ام، هر چه که جلوتر رفته‌ایم، این نمایشگاه بهتر شده است . البته این نمایشگاه از ده، دوازده سال پیش بود؛ اما هر دفعه که من میآیم و در این نمایشگاه شرکت میکنم، میبینم بهتر از گذشته شده‌است. بخصوص در این چند سال اخیر، انصافاً خیلی خوب بوده است. غرض این است که مؤثّر است.
	 
	میخواستیم نظر حضرت‌عالی را در این مورد که چه تدبیری میتواند به استقبال عمومی از کتاب در جامعه‌مان جلب شود و کتاب را به صورت یک فرهنگ عمومی درآورد و در جامعه ترویج و تثبیت کند، جویا شویم.
	 
	در این زمینه، خیلی حرف زده شده است. بنده خودم هم هر سال تقریباً یک حرف تازه در این مورد مطرح کرده‌ام و موضوع جدیدی نیست. خوب؛ همین کارهایی که الان وزارت ارشاد و بعضی دستگاههای دیگر در ترویج کتابخوانی انجام میدهند، خوب و مؤثّر است. امروز در این نمایشگاه سه نفر - که حال قبلاً با هم همفکری کرده بودند یا نه، من نمیدانم - جدا جدا به من پیشنهاد واحدی را ارائه کردند و آن این است که در مدارس، ساعتی برای کتابخوانی گذاشته شود. فکر خوبی به نظرم رسید. این را باید حتماً وزارت آموزش و پرورش بررسی کند و ببیند که چه کار میتواند بکند که مثلاً فرض کنید مثل ساعت انشا که ما داریم، به جای ساعت انشا، یا به جای ساعت فارسی، ساعت کتابخوانی بگذارند تا دانش آموزان با فرهنگ کتابخوانی آشنا شوند. چه به این شکل که خودشان بخوانند یا معلم برای آنها بخواند؛ چه به این شکل که یکی از دانش آموزان بخواند و دیگران گوش کنند. به نظرم این، پیشنهاد بدی نبود. البته باید بررسی کنند و قاعدتاً به ما هم گزارش خواهند داد. اگر ملاحظه شد این کارِ موفّقی است، در مدارس چنین ساعتی ایجاد شود. شاید این هم مؤثّر باشد.
	 
	از حضرت‌عالی تشکّر میکنم.
	 
	موفّق باشید.