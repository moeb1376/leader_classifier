
	به محضر مبارکتان عرض ادب میکنیم و نظر حضرت عالی را در مورد ضرورت اهمیتِ شرکت در مرحله دوم انتخابات، خواستاریم.
	بسم‌اللَّه الرّحمن الرّحیم. به همه مردم عزیزمان عرض میکنم که اهمیت مرحله دوم انتخابات، کمتر از مرحله اوّل نیست. بلکه شاید به جهاتی بتوان گفت که اهمیت این مرحله، از مرحله اوّل بیشتر هم هست. توصیه بنده این است که اوّلاً مردم به سوی صندوقهای رأی بشتابند و هر چه زودتر رأیشان را در اوّلِ وقت به صندوق بیندازند. یعنی «خیرالخیر عاجله». بهترین کارهای خیر، کاری است که سریع و در وقت خود انجام گیرد.
	ثانیاً کوشش کنند به همان تعداد که لازم است، رأی بنویسند و نه کمتر. مثلاً فرض بفرمایید در حوزه انتخابیه تهران اسم بیست و هشت نفر بایست در برگه رأی نوشته شود. سعی کنند اسم بیست و هشت نفر را بنویسند. بیست و هفت نفر و کمتر نباشد. یا فرض بفرمایید در بعضی از شهرها به پنج نفر و در بعضی شهرها به دو نفر باید رأی داد. همان مقداری که لازم است بنویسند و کمتر ننویسند.
	سومین توصیه، توصیه همیشگی ماست. یعنی این‌که رأی دهنده، اسم کسی را به خاطر بسپارد که وقتی خواست آن اسم را در برگه رأی بنویسد، قصد قربت کند. واقعاً قصد انتخاب کسی را داشته باشد که بشود او را برای خدا و دین به مجلس فرستاد. این مسأله اهمیت دارد. در این جا دیگر ملاحظات و رودربایستیها را باید کنار بگذارند. باید ببینند که خدای متعال را چه کاری راضی میکند. چون مجلس مهم است و مسأله مجلس، مسأله کوچکی نیست؛ سرنوشت ملت است.
	به آحاد ملت عزیزمان هم که بحمداللَّه در امتحانات گوناگون سربلند بوده‌اند، عرض سلام میکنم و امیدوارم و دعای مفصّل هم کرده‌ام که ان‌شاءاللَّه در این آزمایش هم سربلند بیرون بیایند. از شما آقایان هم که زحمت میکشید - چه شما آقایان عضو واحد خبر و گزارش؛ چه آقایانی که دست‌اندرکار انتخابات هستند و چه کسانی که جهات گوناگون را برای حفظ آرامش و تأمین فضای سالم انتخاباتی رعایت میکنند - صمیمانه تشکّر میکنم.
	ان‌شاءاللَّه موفق باشید.
	 
	 