
	بسم‌اللَّه‌الرّحمن‌الرّحیم‌
	از اظهار لطف آقایان و اساتید و بزرگان، که حقیقتاً ارکان‌البلاد و مایه‌ی امید مردم هستند، صمیمانه متشکرم. من جامعه‌ی مدرّسین را - همان‌طور که فرمودند - هم بخوبی میشناسم، و هم به اعضا و مجموعه‌ی آن ارادت دارم، و این موضوع مربوط به امروز نیست؛ بلکه همیشگی است.
	من جامعه‌ی مدرّسین را مغز متفکر و چشم بینا و وجدان سالم و حساسی برای دستگاه اداره کننده‌ی کشور میدانم و معتقدم اگر ما برای حوزه‌ی علمیه به عنوان قاعده‌ی اصلی و اساسی در انقلاب و جمهوری اسلامی، نقش و ارزش قایل هستیم - که البته قایلیم - ناگزیریم برای جامعه‌ی مدرّسین با آن سوابق و تاریخ درخشان و علم و تقوا و استعداد بالا و مایه‌های قوی فقاهتی، نقش اول را قایل شویم.
	من یک وقتی مطرح کردم که اگر ما جامعه‌ی مدرّسین را نمیداشتیم و میخواستیم برای حوزه‌ی قم یک دستگاهی نمادین و سمبلیک به وجود آوریم، میبایستی نهادی مثل جامعه‌ی مدرّسین را به وجود می‌آوردیم؛ منتها درآن صورت، جامعه‌ی مدرّسین جدید، دیگر آن تاریخ، آن سابقه و آن پرونده‌ی درخشان را نمیداشت.
	امروز همان جامعه‌ی مدرّسینِ مورد نظر که بحمداللَّه سرشار از علم و فقاهت و تقوا و آگاهیهای گوناگون است، وجود دارد؛ مضاف بر آن، مجموعه‌ی شما با سوابق تاریخی انقلاب هم آشناست. اصولاً همه‌ی کسانی که تاریخچه‌ی انقلاب را میدانند، باید با سوابق آن آشنا باشند. اگر این سوابق را ندانند، یقیناً قصوری در معرفت آنها پدیدار شده است. یقیناً از کمک فکری شما استفاده خواهم کرد و باید همه‌ی دستگاهها استفاده کنند.
	امیدوارم خدای متعال توفیق دهد، تا بتوانیم در همین خط صحیح و درستی که به اعتقاد ما همه‌ی آرمانهای انقلاب: رفع محرومیت و فقر، کمک به مستضعفان، زنده کردن و احیای ارزشهای اصیل اسلام ناب و ... با تداوم این خط تأمین میشود، حرکت کنیم و ان‌شاءاللَّه با تقویت و ترویج و توسعه‌ی آن، به طرف اهداف مقدسمان پیش برویم.
	بار دیگر از این‌که لطف فرمودید و این‌جا تشریف آوردید و این فرصت را دادید که در خدمتتان باشم، تشکر میکنم.
	والسّلام علیکم و رحمةاللَّه و برکاته‌