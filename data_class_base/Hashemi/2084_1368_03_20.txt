
	بسم‌اللَّه‌الرّحمن‌الرّحیم‌
	جهاد سازندگی از جمله دستگاههایی است که بیش از همه، ما را به یاد امام عزیزمان می‌اندازد. چه‌قدر ایشان به این مجموعه‌ی جوان و انقلابی و بااخلاص و کارآمد اهمیت میدادند، و چه‌قدر لذت می‌بردند وقتی میشنیدند جهاد سازندگی موفقیتهایی را در جبهه‌ی جنگ و مناطق دورافتاده‌ی روستایی به دست آورده است. آن دل بزرگ، از دیدن این‌همه تلاش، پُر از امید و شادی میشد. تیزبینی و روشن‌نگری و تشخیص آن عزیز، درست و بجا بود و میدانست این مجموعه که از عناصر مؤمن و انقلابی و جوان و فعال و کارآمد و باسواد تشکیل یافته است، تا چه اندازه میتواند برای کشور مفید باشد.
	شما که عاشق امام بودید و هستید، شما که رگ جانتان به امام وصل بود، شما که ارتباط با او را هویت اصلی جهاد به حساب میآوردید، باید برای تعظیم روح و شادی آن پروازکرده به ملکوت اعلی، که بیشک ناظر و نگران کارهای ماست، از امروز تلاشتان را مضاعف کنید.
	مصیبت، خیلی عظیم، و فقدان و ثلمه، غیرقابل تحمل است. امواج حیاتی و دایمی که از شخصیت او متصاعد میشد، مثل خورشید به ذرات جان میداد. حیات او برای ما بسیار تعیین‌کننده و سرنوشت‌ساز بود. این‌گونه نیست که با انتخاب یک فرد دیگر به جای این عزیز که جایگاهی در نظام ما داشت، کار تمام شود. امام(ره) آسمانی بود، و بنده و امثال بنده، خاکی هستیم. فاصله‌ی میان این دو، ناپیمودنی است.
	ما در این ده سال، بخصوص سه، چهار سال اخیر که بیماری قلبی ایشان نگران کننده بود، خیلی دلهره داشتیم. دنیای خالی از وجود امام، تاریک است. بدون او، در خلأ زندگی میکنیم و جسم ما بیروح است. از تحقق چنین روزی، همیشه به خدا پناه می‌بردم. وقتی مردم دعا میکردند که تا انقلاب مهدی(عج) او را نگهدارد، با خودم میگفتم: پروردگارا ! آیا میشود این دعا مستجاب شود، تا هیچ احساس خلأیی نکنیم؟
	من امروز احساس میکنم که چون ضایعه بزرگ، و حادثه سنگین، و خسارت بالاتر از حد تصور است، باید تلاش خود را مضاعف کنیم. وقتی خدا چشم را از انسانی گرفت، حواس سامعه و شامه و ذایقه و لامسه و تمام استعدادهای او به کمکش میآیند. البته گوش و دیگر حواس انسان، کار چشم را نمیکنند؛ اما مقداری از ضایعه را میکاهند. در این مواقع، دیگر حواس هنری را نشان میدهند که در بودن چشم، آن هنر و حساسیت را نداشتند و یا امکان بروز آن را پیدا نمیکردند.
	ما امروز در فقدان امام و چشم بینای انقلاب، باید این‌گونه عمل کنیم. اگر این نعمت را با خود نداریم، بیایید سامعه و شامه و ذایقه و لامسه و همه‌ی احساسهای مکمون و مکنون خود را بیش از گذشته به کار اندازیم. امروز باید بیشتر کار کنیم، بیشتر فکر کنیم و همبستگی بهتری داشته باشیم، تا بتوانیم وظایفمان را انجام دهیم.
	انقلاب به سرچشمه‌های فیاض و جوشان استعدادهای بشری نیاز دارد؛ باید برای تأمین این نیاز بکوشیم و این، عمل به وصیت بزرگمردی است که جای خالی او را با همه‌ی وجودمان لمس میکنیم. اگر بخواهیم انقلاب با همان سرعت و شتاب و با همان اتقان و استقامت و درست در همان خط صحیح اسلام و بدون گرایش به چپ و راست حرکت کند، باید هدفهایی که بر قله‌ی بلند آرزوهای ملت ما - بلکه ملتهای اسلامی - میدرخشند، همواره مقابل دیدگان ما باشد. باید تلاش خود را برای تحقق این هدفها مضاعف کنیم و از مشکلات نهراسیم.
	بزرگترین خطر این نیست که ما از رفتن باز بمانیم، یا خسته شویم؛ بزرگترین خطر این است که چشم‌انداز ترسیم‌شده و هدفهای تعریف‌شده را گم کنیم و نبینیم. نگذارید غبارها و ابرها جلوی این هدفها و آرمانها را بگیرد.
	من با معرفتی که بیش از همه‌ی مردم دنیا به ضعفها و کاستیهای خودم دارم، تصمیم گرفتم که بیشتر کار و تلاش کنم و از سرچشمه‌های حیاتی که در این راه ممکن است به کار آید، بیشتر استفاده کنم؛ این تنها راه ماست. البته یک نکته وجود دارد که در زندگی امام هم اصلیترین نکته بود و آن، توجه به خدا و کمک خواستن از اوست. خصوصیاتی که امام(ره) داشتند، هر کدامش کافی بود یک انسان معمولی را، انسانی بزرگ معرفی کند. اراده و قاطعیت و علم و شجاعت و صدق و صراحت و تقوا و ورع، ویژگیهای بارز امام بودند. اگر هرکدام از اینها به تنهایی در یک انسان معمولی دمیده شود، او را تبدیل به یک آدم بزرگ میکند.
	نکته‌ی اصلی این است که اگر در مجموعه‌ی ذیقیمتی که شخصیت معنوی امام(ره) را تشکیل داده بود، عنصر عبودیت و اخلاص وجود نمیداشت، او به این موفقیتها نمیرسید. بنابراین، کارهای انجام شده، خیلی عظیمتر از آن است که شخصیتی با همه‌ی آن خصوصیات - منهای ارتباط با خدا - بتواند آن کارها را انجام دهد.
	امام که توانست این حرکت عظیم را در دنیا به وجود آورد، به خاطر آن بود که با خدا ارتباط داشت و در این راه ملاحظه‌ی هیچ چیزی را نمیکرد. امروز که او در میان ما نیست، سیل اعترافها و تعریفها سرازیر شده است و همه‌ی دنیا به اقدام عظیم او که اقیانوس انسانها را به حرکت درآورد، معترفند. این کار بزرگ، تنها در سایه‌ی قاطعیت و اراده و هوش و شجاعت و تیزبینی و آینده‌نگری به وجود نیامد؛ این خصلتها قادر نبودند این طوفان عظیم را پیش آورند؛ عنصر اصلی، ارتباط با خدا و کمک خواستن از او بود که نام امام(ره) و کار او را در تاریخ جاودانه کرد.
	اگر ما خصلتهای دیگرِ امام را نداریم، ولی میتوانیم خصلت اخیر را داشته باشیم. شما بیشتر از من میتوانید با خدا مرتبط باشید؛ چون جوانید و دلهاتان صاف و پاک است و آینه‌ی وجودتان، شفافتر و متعالیتر از آینه‌ی ماست. شما جوانها، نسل انقلاب هستید و از آن روییده‌اید. شما کسانی هستید که ده سال از تعیین‌کننده‌ترین فصول زندگی و بهترین اوقات عمر خود را در دوران حاکمیت دین و ارزشهای اخلاقی گذرانده‌اید. من و امثال من، همان ده سال را در حاکمیت طاغوت گذراندیم. شما بهتر از ما هستید و برای جذب انوار الهی قابلترید.
	حال که این زمینه‌ی خوب در اختیارتان است، سعی کنید همان عنصری را که در وجود امام(ره) قرار داشت و ضامن آن همه توفیقات برای او بود، در خودتان تقویت کنید؛ یعنی با خدا ارتباط داشته باشید، در مقابل او تعبد کنید و روح پرهیز از گناه و بدیها و لجنها و آلودگیها را در خودتان زنده‌تر کنید. اگر این‌گونه بودید، همه‌ی کارها آسان خواهد شد و به هدفها خواهید رسید.
	حیات و ممات این مرد بزرگ برای خدا بود؛ «سلام علیه یوم ولد ویوم یموت و یوم یبعث حیّا»(1). قیامش، تبعیدش، آمدنش، زندگی پُربرکتش و از دنیا رفتنش، برای خدا بود. شما نیز توسل و دعا و توجه به پروردگار را فراموش نکنید؛ رابطه‌ی خودتان را با او محکم کنید و با ابتکارهای بیشتر و تلاش مضاعف، کشور را بسازید. دعای حضرت ولىّ‌عصر(ارواحنافداه) را طلب کنید و از روح بزرگ امام عزیز کمک بگیرید.
	من همیشه پشتیبان جهاد سازندگی بوده‌ام و بعد از این هم بدون هیچ‌گونه تردید و تأملی خواهم بود. باید حرکت خود را با ابتکار همراه کنید و به دنبال راههای جدید و میان‌بُر باشید، تا بتوانیم به پیشرفتهای جدید مادّی دست یابیم. اگر ما خودمان را به قافله‌ی توسعه‌ی جهانی رساندیم و از لحاظ توسعه و عمران و آبادی توانستیم جلو برویم، از همه‌ی دنیا بهتر خواهیم بود؛ چون ما چیزی داریم که آنها ندارند و آن، توکل و ایمان و معرفت ماست.
	خداوند ان‌شاءاللَّه به شما توفیق دهد، تا مایه و پایه و پیشقراول توسعه و حرکت اساسی در کشور باشید و در این راه همواره مشمول تأییدات و تفضلات خودش قرار گیرید.
	والسّلام علیکم و رحمةاللَّه و برکاته‌
	--------------------------------------------------------------------------------
	
	1) مریم: 15