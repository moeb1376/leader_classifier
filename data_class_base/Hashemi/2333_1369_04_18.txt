
	بسم‌اللَّه‌الرّحمن‌الرّحیم‌
	این حادثه‌ی زلزله را که امتحان الهی و حادثه‌ی مصیبت‌بار و تلخی بود و عزیزانی را از ما گرفت، به شما برادران و خواهران عزیز اهل نیارک و دیگر مناطق استان گیلان، تسلیت عرض میکنم.
	فقط چند جمله درباه‌ی این زلزله عرض کنم؛ چون شما در آفتاب نشسته‌اید و هوا گرم است و قصد ما هم فقط سلام و احوالپرسی از شما برادران و خواهران بود و بس. آن چند جمله این است که خدای متعال، افراد بشر را با حوادث طبیعی امتحان میکند. درحقیقت، همه‌ی این حوادث طبیعی، امتحان خداست و مسلمان صحیح و سالم، آن کسی است که وقتی حادثه به وجود آمد، با تلاش و نیرو و فعالیت، آن حادثه را جبران کند.
	هر کسی در حادثه‌ی زلزله زحمت بکشد و تلاش کند تا حادثه را جبران نماید، او از عهده‌ی امتحان برآمده؛ و هر کسی که در مقابل این حوادث تلخ و خسارتبار، دست روی دست بگذارد و تلاش نکند، او در امتحان مردود شده است. بحمداللَّه ملت سخاوتمند و بزرگوار ما، در این قضیه‌ی مهم، با زلزله‌زدگان همدردی کردند. خدا را شکر میکنیم که ملت ایران از این امتحان سربلند بیرون آمد.
	البته کارها تمام نشده است. وقایع بعد از زلزله، تازه شروع شده است. خانه‌سازی، جبران خسارات و ضایعات و تشکیل خانمانها، کارهایی است که ان‌شاءاللَّه باید انجام بگیرد. دولت هم با کمال احساس مسؤولیت مشغول است. مسؤولان دولتی، پیشاپیش حرکت و تلاش میکنند و دلسوزی خودشان را نسبت به این ملت ثابت مینمایید. چه نعمت بزرگی است که مسؤولان نسبت به ملت، دلسوز و علاقه‌مندند. بحمداللَّه امروز این‌گونه است. مردم هم از سرتاسر کشور تلاش کردند. شنیدم که جمعی از مردم خیّر و علمای اصفهان به این‌جا تشریف آورده‌اند و مشغول خدمت شده‌اند. شما هم که در این روستا هستید، همکاری و تلاش کنید، تا ان‌شاءاللَّه ضایعات جبران بشود.
	ما باید به اتکای لطف الهی و حمایت خداوند، با کمک مردم ایران همت کنیم و این کشور را به طور کامل بسازیم؛ نه آن‌طوری که در طول سالهای گذشته بوده است. این، وظیفه‌ی همه است؛ هم وظیفه‌ی مردم، هم وظیفه‌ی مسؤولان. این جاده‌های خراب را درست کنیم، این ارتباطات ناقص را تأمین کنیم. این مشکلاتی را که در زندگی مردم هست، برطرف نماییم. شاید این زلزله هم وسیله‌یی باشد، تا ان‌شاءاللَّه همتها و نیروها بسیج بشوند و اوضاع مردم حتّی بهتر از قبل از زلزله بشود.
	خداوند ان‌شاءاللَّه شماها را تأیید فرماید، خیر و برکت عطا کند و جبران خسارتهای زلزله را در حق شما بنماید. بحمداللَّه ضایعات انسانی در این‌جا کم بوده؛ اما در بعضی جاها خیلی زیاد بوده است. امیدواریم که خداوند درگذشتگان را با اولیا و صلحا محشور کند و بازماندگانشان را ان‌شاءاللَّه صبر و اجر عطا فرماید و شماها را حفظ نماید و مورد لطف و امداد خودش قرار بدهد.
	والسّلام علیکم و رحمةاللَّه و برکاته‌