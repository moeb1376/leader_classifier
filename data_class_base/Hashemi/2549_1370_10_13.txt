
	
	 
	
	بسم‌اللّه‌الرحمن‌الرحیم. بنده از این فرصت استفاده میکنم و مجدداً به برادران و خواهران گرامی ساکن این استان، عرض سلام و اظهار ارادت میکنم. اگرچه من این توفیق را پیدا کردم که با مردم عزیز شهر بوشهر دیدار بکنم - هم دیدار عمومی، هم دیدار روبه‌رو و از نزدیک - اما خود من نرسیدم که به بقیه‌ی شهرهای استان سفر کنم؛ آقایان محترم و برادران عزیز رفتند و تقریباً به تمام شهرهای استان سر زدند. امروز صبح پنج هیأت به سراسر استان رفتند و با مردم شهرهای مختلف دیدار کردند.
	 
	آن‌طوری که من مردم عزیز این استان را دیدم، میتوانم بگویم که مردمی بسیار اصیل و متدین و انقلابی هستند. مردم این‌جا عموماً از یک روح مناعت و نجابتی برخوردارند؛ مردمی هستند که به مسؤولان بسیار علاقه‌مندند و به جمهوری اسلامی عشق میورزند. به گذشته‌ی این استان هم که نگاه میکنیم، همین خصوصیات را میبینیم. مردم این استان با انگلیسیها جنگیده و در مقابل نفوذ آنها مقاومت کرده‌اند. همان‌طور که من در صحبت عمومىِ با مردم بوشهر هم گفتم، مرحوم رئیس‌علی دلواری و جمعی از مبارزان آن روز - که ایشان بنام شدند، والّا فقط ایشان نبودند؛ دیگرانی هم از وجوه(1) این استان و همچنین عامه‌ی مردم بودند که با ایشان همکاری میکردند - با انگلیسیها جنگیدند و در مقابل اشغال، مقاومت کردند. مردم این استان، مردم بسیار نازنینی هستند؛ البته متأسفانه دچار محرومیت هم هستند.
	 
	این خبرهایی که آقای استاندار عزیزمان(2) دادند - که ایشان هم واقعاً استاندار فعال و بانشاط و شایسته‌یی هستند - خبرهای باارزشی بود؛ یعنی نشاندهنده‌ی کار مفید و جدییی بود که جمهوری اسلامی و خدمتگزاران نظام توفیق پیدا کردند برای این مردم انجام بدهند. درعین‌حال، با وجود همه‌ی این کارهایی که انجام گرفته، محرومیت در سطح استان هنوز وجود دارد. شاید چند برابر این کارهایی که تاکنون انجام گرفته، باید کار انجام بگیرد، تا ان‌شاءاللّه این استان عنوان «محروم» را از خودش جدا کند و دور بیندازد.
	 
	در پاسخ این سؤالی که شما عنوان کردید که چه طرحهایی به نظرمان میرسد، باید بگویم که در این سفر، آقایان کارشناس این مسائل با ما همراه بودند و ما از نظراتشان استفاده کردیم و بنا شد که کارهایی انجام بگیرد. هم خود آقای استاندار از مسائلِ این‌جا مطلع هستند، هم از تهران جناب آقای میرزاده معاون محترم رئیس جمهور آمده‌اند - که ایشان در این کارهای اجرایی سراسر کشور، واقعاً عنصر بسیار فعال و خدوم و کارآمدی هستند و نظرات و پیشنهادهایی داشتند و مواردی را از طرف دولت تقبل کردند که بسیار باارزش است و به آنها اشاره خواهند کرد - و هم جناب آقای بشارتی که رئیس دفتر امور مناطق محروم در دولت هستند، در این سفر همراه ما هستند؛ ایشان هم بحمداللّه از آن عناصر بسیار دلسوز و صمیمی و سختکوش هستند.
	 
	اجمالاً آنچه که بنا شده است انجام بگیرد، هم در مقولات طرحهای زیربنایی است، که کارهای مهمی در برنامه است و ان‌شاءاللّه انجام میگیرد - آبرسانی هست، خدمات کشاورزی هست، راه‌سازی هست، برق‌رسانی هست، بیمارستان و مسائل درمانی هست، عمران شهری و روستایی هست؛ شاید حدود دویست طرح باشد - هم مسائل مربوط به آموزش و پرورش است، که ان‌شاءاللّه تعدادی دبستان و دبیرستان ساخته خواهد شد؛ هم ایجاد اماکن فرهنگی و ورزشی در سطح استان است؛ و هم دانشگاه بوشهر است، که یکی از آن طرحهای بسیار اساسی برای این استان، بلکه برای کشور است. البته خدمات دانشگاهی و اقدامات دانشگاهی در این استان انجام گرفته؛ یعنی دانشگاه علوم پزشکی در این‌جا هست، دانشکده‌ی شیلات قرار است ان‌شاءاللّه ایجاد بشود - که اینها در طرحهای دولت هست - دانشگاه پیام نور هست، دانشکده‌ی فنی هست؛ لیکن مجموعه‌ی دانشگاهی بوشهر که برای همه‌ی اینها مؤسسه‌ی مادری خواهد بود و محور تعلیمات عالیه در این استان خواهد بود، جزو طرحهایی است که قرار شد ان‌شاءاللّه انجام بگیرد.
	 
	مجموعاً طرحهایی که بنا شده انجام بگیرد، به نظر میرسد طرحهای بسیار خوبی است و - آن‌طور که این‌جا نوشته‌اند - حدود یک میلیاردوسیصدوشصت‌ونه میلیون تومان هزینه‌ی این طرحها خواهد بود، که ان‌شاءاللّه همه‌ی اینها انجام خواهد گرفت. هزینه‌ی اغلب این طرحها، در همین بقیه‌ی امسال تأدیه خواهد شد؛ پیش‌کارهایش شروع میشود، یک مقدارش هم حدود سال 71 شروع خواهد شد. دفتر مناطق محروم، دویست‌وچهار میلیون تومان از این مبلغ را تقبل کرده‌اند؛ از طرف دولت، آقای میرزاده چهارصدوسیوپنج میلیون تومان را تقبل کرده‌اند؛ هفتصدوسی میلیون تومان هم مبالغ دیگری(3) است که تعهد شده در اختیار این استان و این کارها قرار داده بشود. علاوه‌ی بر همه‌ی اینها، بنا شده است که تعدادی کارگاه صنایع روستایی تأسیس شود و خدمات برق‌رسانی انجام بگیرد، که آنها هم حایز اهمیت است.
	 
	ما تصور میکنیم که اگر این استان بتواند این مبلغ را - که مبلغ قابل توجهی است - جذب کند، ان‌شاءاللّه گامی در جهت رفع محرومیت خواهد بود؛ البته این هم تلاش آقای استاندار و همکاری همه‌ی دستگاهها را میطلبد. این مبلغ باید در مدتی نه چندان طولانی - یعنی در ظرف همین سال و سال آینده - ان‌شاءاللّه جذب بشود؛ به این معنا که کارها شروع شود. البته بعضی از این کارها زمان میطلبد؛ یعنی بیش از یک سال و دو سال طول میکشد - مثل خود دانشگاه، که ظاهراً بیش از یکی، دو سال زمان میطلبد - لیکن اگر همه‌ی این طرحها و این کارها شروع بشود، ان‌شاءاللّه استان یک حرکتی پیدا خواهد کرد و تکانی خواهد خورد.
	 
	این طرح آبرسانی هم که به نتیجه رسید،(4) چیز بسیار باعظمتی است. مدتی بود که وزارت نیرو مشغول بود، اما امروز بحمداللّه نتیجه‌اش حاصل شد. مشکل بوشهر و شهرهای دیگر استان، بیآبی و کم‌آبی بوده؛ این طرح این مشکل را تا حدود بسیار زیادی حل خواهد کرد. بحمداللّه امروز این طرح به مرحله‌ی استحصال و نتیجه‌گیری رسیده، که این خیلی جای خوشحالی است.
	 
	امیدواریم که ان‌شاءاللّه همه‌ی این کارها برای این مردم و برای مسؤولان مبارک باشد و لطف الهی را متوجه حال آنها بکند. ما از خدا میخواهیم که مسؤولان را کمک کند، تا بتوانند برای این مردم عزیز و مؤمن و زحمتکش که سالها دچار محرومیت بوده‌اند، خدمات شایسته‌یی انجام بدهند. برای مردم این استان هم دعا میکنیم که خداوند به آنها توفیق بدهد، تا ان‌شاءاللّه بتوانند سهم خودشان را در پیشرفت امور کشور، و حضور قوی خودشان را در زمینه‌های سیاسی تأمین کنند؛ همچنان که تا امروز این‌گونه بوده است. برای دولت خدمتگزار و مسؤولان عزیز دولت هم از خدای متعال توفیق و لطف میخواهیم.
	 
	ان‌شاءاللّه موفق باشید
	 
	1) بزرگان‌
	2) آقای صحراییان‌
	3) این مبلغ توسط مقام معظم رهبری برای طرحهای فوق‌الذکر تخصیص یافت.
	4) اشاره به اتمام عملیات اجرایی طرح خط سوم آبرسانی به استان بوشهر و راه‌اندازی آن در این سفر. با بهره‌برداری از این خط لوله، شهرهای بوشهر، گناوه، برازجان و یکصدوچهل روستای این استان زیر پوشش شبکه‌ی آبرسانی قرار گرفتند.