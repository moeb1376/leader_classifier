
	 بسم‌اللَّه الرّحمن الرّحیم‌
	 روز بسیار خوبی است که شاهدیم بحمداللَّه یک مجموعه دیگر از جوانان مؤمن و تحصیلکرده در یکی از میدانهای بسیار مهمِ‌ّ مربوط به نیروهای مسلّح وارد میشوند و افتخاری بر افتخارات نیروهای مسلّح و ارتش جمهوری اسلامی میافزایند. هر یک نفر که شما فرماندهان و مسؤولین تربیت کنید، افتخاری بر افتخارات ارتش و خودتان افزوده‌اید.
	عزیزان من! در زندگی بشری یک چالش دائمی بین نیروهای حق - که میخواهند همه چیز بر اساسِ حقیقت و طبق اشاره هدایت الهی در صراط مستقیم باشد - با نیروهای باطل - که میخواهند همه روی زمین از هوسها و هواهای آنها پیروی کند و بیش از آن‌که برای بشریت باشد، در اختیار آنها قرار گیرد - وجود دارد. به تعبیری دیگر، این چالش دائمی به مثابه یک درگیری و مسابقه پنجه‌افکنىِ همیشگی است. اما شما مطمئن باشید، هر انسانی که به صلاح و شایستگی روی میآورد، مشتی بر دهان شیطانها و نظام شیطنت در آفرینش کوبیده میشود.
	 برای نیروهای شر آفرین، همه چیز براساس شر مطلوب و پسندیده است. اگر بخواهیم این حرفها را در محیط کار و درس شما و در این دانشگاه - که از افتخارات نیروی هوایی است - تصدیق کنیم، باید بگوییم: هر چه زمان پیش میرود و هر دوره که از دوره‌های تحصیلی شما میگذرد، اگر شما دانشجویانِ این دانشگاه و سایر مراکز علمىِ نیروهای مسلّح، در راه صلاح و نیکی پیشرفت کنید، در این چالش با نیروهای باطل، یک سنگر به جلو رفته و یک خاکریز دشمن را در هم نوردیده‌اید. این را به یقین بدانید که یکی از ابزارهای قدرت استکبارىِ قدرتمندانِ زورگوىِ امروزِ دنیا، فسادهای شخصی است و هریک نفر انسان که فاسد شود، قدرت استکباری در سطح جهان، یک قدم به جلو رفته است. فلسفه این امر نیز واضح است. زیرا قدرتهای شیطانی، با فساد انسانها، قدرت ادامه زندگی پیدا میکنند و بدون فساد آنها، قادر به ادامه حیات خود نخواهند بود.
	 شما امروز به کشورهای عقب افتاده دنیا یا کشورهایی که زیر نفوذ سلطه استکبارند نگاه کنید! اگر سران این کشورها فاسد نباشند، به زندگی چسبیده نباشند و منافع خودشان را مطلق نکرده باشند، آیا باز هم قدرت استکباری میتواند بر آن کشورها و دولتها و تشکیلات اداره کننده آنها تسلّط و نفوذ داشته باشد؟! پس بزرگترین دشمنِ کشورها و ملتها، فساد شخصی و اخلاقی و فسادی است که در سطوحِ تأثیرگذار بر زندگىِ مردم آن کشورها حاکم میشود. غالباً دستگاههای جاسوسی امریکا و دیگر کشورهای سلطه‌طلب دنیا، سعی میکنند نقاطی را بیابند تا با تمسّک به آنها، تأثیرگذاران کشورهای زیر نفوذ خود را آلوده نمایند و به فساد مبتلا کنند. آنها که مخالف پارسایی و پاکیاند، از این طریق میتوانند اعمال قدرت کنند. هر یک از شما جوانان که پاک زندگی میکند، این پاکی را مجاهدت در مقابل سلطه بیگانگان و دشمنان بداند. همچنین، هر کدام از شما مدیران و مسؤولان که مجموعه‌ای را پاک پرورش میدهد، آن را حرکتی علیه تسلّط دشمنان بر کشور، مردم و ارتشتان به حساب آورد. ملتی که میخواهد سرنوشت خود را به دست گیرد و خود را نجات دهد، باید به سمت صلاح و پاکی حرکت کند.
	البته از ابزارهای دیگر هم در همه راهها میشود استفاده کرد؛ لکن آن ابزارها ناپایدار است. شما جوانان پاک و مؤمن، در این مرکز ارتشی که درس میخوانید، به تحصیل دانش میپردازید و خود را به کمال میرسانید، این درس و تحصیل را یک مجاهدت و عبادت به حساب آورید. در گذشته این کشور، مقامات ارتشی، مقامات دنیایی بود که گاه پایدار و غالباً ناپایدار مینمود. غالباً آسایشِ این مقامات، همراه با دغدغه‌ها و نگرانیهای بزرگ بود. اما امروز، مسؤولیتهای ارتشی در این کشور، هم ارزش دنیایی و هم ارزش خدایی و فضیلت است. هر کدام از شما، چه در آینده خلبان شوید، چه در رشته‌های فنّی یا مدیریّت پیشرفت نمایید و تبحّر پیدا کنید و چه آموزشهای مختلف را برای کامل کردن ارتش جمهوری اسلامی فرا گیرید، وقتی پاک و پارسا و پاکدامن زندگی کنید، در حقیقت به تأمین دنیای خود و ارزشهای معنوی و آخرت خویش میپردازید.
	این، خصوصیت نیروهای مسلّح امروزِ ماست. نیروهای مسلّحِ این کشور، در گذشته هرگز چنین امتیازی را نداشتند. اما امروز به برکت اسلام و ایمان، به آن دست یافته‌اند. بحمداللَّه مشاهده میکنیم که «دانشگاه نیروی هوایىِ ارتش جمهوری اسلامی ایران»، در کارهای گوناگون و مسؤولیتهایی که بر عهده دارد، پیشرفت کرده است. این پیشرفت، برای من موجب خرسندی است. همان طور که برای آینده ارتش و نیروی هوایی نیز نویدبخش و نشان‌دهنده افق روشن و جاىِ بسی خشنودی است. امیدوارم که ان‌شاءاللَّه موفّق باشید. امروز، هم شما جوانان دانشجو، هم فارغ‌التّحصیلان این دانشگاه و هم عناصر گوناگون نیروی هوایی، سعی کنید هر چه میتوانید این نیرو را - که بحمداللَّه از ارزشهای استثنایی هم برخوردار است - بهتر و بیشتر به پیش ببرید.
	نیروی هوایی، بحمداللَّه نیروی آزمایش شده و امتحان پس داده‌ای است که در دوران جنگ تحمیلی و پیش از آن و پس از آن، تا امروز، در میدانهای گوناگون حضور بسیار برجسته‌ای را از خود نشان داده است و این باید روز به روز بهتر و کاملتر و درخشانتر و برجسته‌تر شود.
	امیدوارم که مشمول تفضّلات ولىّ عصر ارواحنا فداه باشید و روح مقدّس امام و ارواح مطهّره شهدای عزیز این نیرو از همه شما راضی باشند.
	 والسّلام علیکم و رحمةاللَّه و برکاته.