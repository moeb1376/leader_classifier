
	بسم‌اللَّه‌الرّحمن‌الرّحیم‌
	از برادر عزیزمان جناب آقای محتشمی و همه‌ی شما برادران عزیز و زحمتکش صمیمانه تشکر میکنم. حقیقتاً خیلی سخت است که ما وضعیت جدید را در ذهنمان تصویر کنیم و آن را جا بیندازیم. تا آن‌جا که من با احساس و عقلم و با مشاهده‌ی جلوه‌های گوناگون وجود این مرد درک کرده‌ام، ارزیابی این ضایعه‌ی بسیار بزرگ و سنگین و خطیر، حقاً و انصافاً میسور نیست و اصلاً قابل مقایسه با آنچه که در کشورهای دیگر رخ میدهد، نمیباشد.
	امام(ره) فقط یک رهبر سیاسی و یک مقام در سلسله مراتب تشکیلاتی کشور نبود؛ او پشتوانه‌ی معنوی و روحی و مایه‌ی امید ما بود؛ وزنه‌ی بزرگ و قله‌ی عظیمی بود که دایم میجوشید و هر کس را به قدر ظرفیتش سیراب و بهره‌مند میکرد. من به نوبه‌ی خود، این مصیبت بزرگ را به همه‌ی برادران عزیز تسلیت عرض میکنم و امیدوارم با توکل به خدا و استعانت از او، و نیز با تدبیر و عقل و حکمت و صفا و همکاری حقیقی و واقعی با یکدیگر، این کمبود بزرگ و خلأ عظیم پُر شود.
	از لحاظ تشکیلات کشور، پیکره‌ی نظام جمهوری اسلامی با انتخابات مجلس خبرگان کامل شد؛ اما قضیه به این‌جا خاتمه پیدا نمیکند و ما مسؤولیت سنگینتری به عهده داریم. امروز شما برادران عزیز استاندار و پیکره‌ی وزارت کشور، مسؤولیت سنگینی به عهده دارید و نقش بزرگی را میتوانید ایفا کنید، که به اعتقاد من امروز این نقش را کمتر دستگاهی در جمهوری اسلامی میتواند ایفا کند.
	من حادثه‌ی جانگداز رحلت امام عظیم‌الشأن را بسیار بزرگ میدانم. این‌که شما دیدید خبرگزاریهای خارجی و تحلیل‌گرهای سیاسی، در روز اول فقدان امام پیش‌بینی کردند که همه چیز تمام شد، ناشی از یک کار تبلیغاتی محض نبود؛ بلکه آنها براساس معیارهای خود محاسبه کرده بودند و این نتیجه را گرفته بودند.
	آنها حقایق موجود در جامعه‌ی ما را نمیبینند و ایمان و شهادت‌طلبی و ارتباط معنوی بین مردم و مسؤولان و دشمن‌شناسی و دشمنی ملت ایران نسبت به استکبار را مشاهده نمیکنند. من هم حقیقتاً معتقدم اگر بخواهیم این فقدان را از دریچه‌ی محدود مادّی ارزیابی کنیم و از برکات الهی و معجزاتی که همیشه به ما کمک رسانده و انقلاب را به پیش برده است، چشم بپوشیم و توکل به خدا و ایمان به او را نادیده بگیریم، باید همان‌گونه قضاوت کنیم.
	من به نقش انسان و اراده و قدرت انسانی، ایمان زیادی دارم. این جزو اصول فکری ماست که در طول دوران انقلاب و در بررسی مسایل اسلامی به آن رسیده‌ایم و آن را در عمل اجرا کرده‌ایم و آثار و نتایجش را هم دیده‌ایم. ایمان به اراده‌ی انسانی و در کنار آن، اعتقاد و ایمان و اطمینان به کمک الهی، باعث میشود که بزرگترین مشکلات به آسانی حل شوند. با این دید، من نسبت به آینده‌ی انقلاب و کشور و نظام خوشبینم و این خوشبینی را با قوّت تمام حفظ کرده‌ام و امروز به اندازه‌ی یک ذره، احساس بدبینی و ضعف نمیکنم؛ بخصوص که حرکت عظیم مردم، معجزه‌ی الهی را نشان میدهد و ما را با عظمت و تأثیر نقش مردم آشنا میکند.
	یکی از نکاتی که شما آقایان در وزارت کشور و استانداریها میتوانید آن را تأمین کنید، یا در تأمینش تأثیر داشته باشید، حفظ روحیه‌ی مردم است. اشاره کردند که برادران عزیز استاندار - علی‌رغم میلشان - در مراسم تشییع و وداع نیامدند. کار بسیار خوبی کردید؛ زیرا همیشه خوف اصلی این است که مأمورینی که در جای خاصی به آنها نیاز است، آن‌جا حضور نداشته باشند. مراکز استانها حقاً و انصافاً مهم هستند و شما کار خوبی کردید که در آن‌جا ماندید؛ حالا هم به نظر من باید زودتر برگردید و در محل مأموریت خود حضور داشته باشید. سعی کنید در میان مردم باشید و دایماً با روحانیون و علما و ائمه‌ی جمعه ارتباط داشته باشید.
	مراسم را در حدی که متناسب با شأن استاندار است، هدایت کنید و در جزییات کارهایی که مردم میخواهند انجام دهند، دخالتی نکنید. این حرکت، حرکت مردمی است؛ لیکن تسهیل کارها به دست استاندار است. باید حضور استاندار در همه‌ی جوانب بزرگداشت این حادثه که به دست مردم اجرا میشود، محسوس باشد و معلوم شود که استاندار در بهتر اجرا شدن مراسم، نقش و تأثیر دارد. اگر مردم امکانات میخواهند، در اختیارشان بگذارید، و اگر ضایعات دارند، فوراً جبران کنید. برای تسهیل در انجام کارها و رفت‌وآمدها و پشتیبانیها و کارهای اورژانسی و ...، دستورهای لازم به دستگاههای مختلف داده شود.
	استاندار باید محور کل استان باشد، تا مردم حضور او را احساس کنند. بسیار لازم است که در مراسم عظیمی که انجام میگیرد، از فرصتهای گوناگون استفاده کنید و به عنوان نماینده‌ی دولت، با مردم حرف بزنید، به آنها تسلّا دهید، به لطف الهی امیدوار کنید و روحیه‌ی توکل به خدا را در وجودشان تقویت کنید.
	بارها گفته‌ام که استاندار، مثل نخست وزیر و یا رئیس جمهور برای استان است. مردم باید این حضور را احساس کنند. البته دستگاهها نیز باید همواره با همفکری شما، در شوراها و کمیسیونهای مختلفی که در استان تشکیل میشود و در این روزها ضرورت تشکیلشان بیشتر است، تلاش خود را مضاعف کنند و گزارش آن را به شما بدهند. استاندار نباید از جریانات کنار بماند؛ بایستی در متن جریانها قرار داشته باشد و در همین خصوص، وزارت کشور، هم در تهران و هم در سطح کشور، میتواند نقش مؤثری داشته باشد.
	مسأله‌ی دیگر، مسأله‌ی وحدت است. هیجان عظیم عمومی که این روزها جریان دارد، زمینه‌ی خوبی است تا بتوانیم به فضل پروردگار، بددلیها و گله‌مندیها و دودستگیهایی را که متأسفانه در غالب استانها وجود دارد، از بین ببریم. شما اگر با ابتکار و عقل و حکمت و به انگیزه‌ی رفع مناقشات، در صحنه‌ی این حادثه‌ی بزرگ حرکت کنید، من خیلی امیدوار میشوم. البته بعضی جاها مشکل و مسأله‌ی چندانی ندارند، لیکن در بعضی از استانها واقعاً مسأله وجود دارد. در دورانی که ما وزنه‌ی عظیم حضرت امام(ره) را نداریم، حقیقتاً بیش از همه چیز بایستی به یکپارچگی و وحدت مردم بیندیشیم؛ والّا انقلاب تهدید خواهد شد.
	راه ایجاد وحدت و یکپارچگی، بسته به وضعیت سیاسی هر استان، با استان دیگر متفاوت است و نمیتوان نسخه‌ی واحدی را ارایه کرد. مثلاً در بعضی جاها، از طریق تماس شما با امام جمعه، مسأله حل میشود. در جای دیگر، با میانجیگری شما بین چند نفر از علما، مشکل حل میشود. و در استان دیگر، با کوتاه آمدن شما در مقابل کسی که فرضاً تا حدودی از او نگرانی دارید، مسأله حل میشود. باید در تمام مدتی که مردم این شور و هیجان را دارند، برای ایجاد قاعده و پایه برای همدلی بین آنها تلاش و کوشش کنید.
	آن روزگاری که افراد به خاطر برخی از ملاحظات فکری و سلیقه‌یی و عاطفی، نیروهای خودشان را استخدام میکردند، گذشته است. امروز، روزی است که همه بایستی از سلایق و انگیزه‌های شخصی عبور کنند و هرچه را هم که در گذشته بوده، پشت سرشان بریزند و از آن عبور کنند و ان‌شاءاللَّه زمینه‌ی یک همکاری عمومی را فراهم سازند.
	چند ماه آینده، ماههای حساسی هستند؛ زیرا انتخابات ریاست جمهوری و همه‌پرسی قانون اساسی را در پیش داریم و تا دولت جدید سرکار بیاید و جا بیفتد و بخواهد حرکت کند و زمام مشکلات را به دست بگیرد، فاصله‌ی زمانی چند ماهه‌یی باید سپری شود. در این مدت بایستی مسؤولان کشور حداکثر عقل و حکمت را بخرج دهند، تا بتوانند ان‌شاءاللَّه این حرکت را به شکل آرام و صحیحی هدایت کنند.
	من وقتی به وضع کلی کشور نگاه میکنم و خبرها و اظهاراتی که از خارج میرسد، میبینم و مشاهده میکنم، نگرانییی از آینده ندارم. احساس میکنم که امروز ملت ایران بحمداللَّه آن رشد را دارد که بتواند حرکتی را که آغاز کرده است، براساس رهنمودهای امام عزیز(ره) آن را تداوم بخشد. همه این موضوع را پذیرفته‌اند که انقلاب اسلامی ایران به صورت یک حقیقت غیرقابل خدشه، در ذهنیت سیاسی عالم جا افتاده است.
	دشمنان ما امید داشتند که شاید از گوشه و کنار قضایا و یا اظهارات و موضعگیریهای داخلی چیزی را احساس کنند، تا بتوانند براساس آن بگویند انقلاب راه و جهتگیریش را عوض کرده است. بحمداللَّه از امیدی که بسته بودند، مأیوس شدند و در این روزها، اخبار خبرگزاریها و اظهارات مقامات سیاسی قدرتهای استکباری، کاملاً منعکس‌کننده‌ی این یأس است.
	راه ما، روشن و مستقیم است. ابزار کار برای حرکت آماده است و حقیقتاً ملت ایران هوشیار و پُرانگیزه در خدمت هدفهای انقلاب است. مشکلات جزیی و نارضاییهای ناشی از برخی مضیقه‌ها که در بعضی از قشرها بود، الان به‌طور موقت فراموش شده است. اگر تلاش کنیم و خوب حرکت کنیم و از حادثه‌ی عظیمی که امید داشتند به شکست جمهوری اسلامی منتهی شود، حسن استفاده را بکنیم، آنچه که عامل شکست تصور میشد، میتواند عامل تقدم و پیشرفت به حساب آید.
	بزرگان همیشه همین گونه‌اند. مردان بزرگ و انسانهای والا، همه چیزشان در خدمت انقلاب و اهداف آن قرار میگیرد. حرکت و سکوت و سخن و مبارزات و دیگر خصوصیات امام(ره)، در خدمت اهداف انقلاب بود. فقدان او که ضایعه‌یی غیرقابل مقایسه با هر ضایعه‌ی دیگر است، با تفضلات الهی انقلاب و ملت را به پیش می‌برد. برکت بزرگی نصیب نظام ما شده است؛ «و جعلنی مبارکا این ما کنت» (۱)، «و سلام علیه یوم ولد و یوم یموت و یوم یبعث حیّا» (۲). سلام بر ولادت و مرگ و حیات دوباره‌اش. واقعاً همه‌ی خصوصیات او، مشمول و منشأ سلام و برکت الهی است. این واقعیتی است که وجود دارد و اگر نتوانیم از این واقعیت استفاده کنیم، ضعف خود را نشان داده‌ایم و باید جوابش را بدهیم.
	امیدواریم که ان‌شاءاللَّه با همفکری و همکاری استانداران عزیز سراسر کشور - که شما هم به نوبه‌ی خود، مسأله را به فرماندارها منتقل میکنید - بتوان راه را خوب و قوی ادامه داد و از تفضلات الهی حداکثر استفاده را کرد؛ «انّه سمیع مجیب». خدای متعال یقیناً از بندگانی که در راه او حرکت میکنند و با اخلاص گام برمیدارند، حمایت خواهد کرد؛ من در این موضوع هیچ تردیدی ندارم. البته تضرع و ابتهال به پروردگار را هم نباید فراموش کنیم؛ «قل مایعبؤا بکم ربّی لولا دعاؤکم» (۳). بدون دعا و توجه و توسل به پروردگار نمیشود راه را پیش برد و من اعتقاد دارم که یکی از علل موفقیت امام(ره)، همین تضرع و توجه به پروردگار متعال بود.
	خداوند ان‌شاءاللَّه همه‌ی شما را در انجام وظایفتان موفق کند، تا بتوانید روح مطهر امام عزیز را از خودتان راضی و خشنود کنید.
	والسّلام علیکم و رحمةاللَّه و برکاته‌
	--------------------------------------------------------------------------------
	
	۱) مریم: ۳۱
	۲) مریم: ۱۵
	۳) فرقان: ۷۷