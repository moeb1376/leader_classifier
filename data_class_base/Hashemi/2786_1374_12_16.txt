
	 بسم‌اللَّه‌الرّحمن‌الرّحیم‌
	 این مراسم و این دیدار، مثل همیشه، برای من بسیار شیرین و خاطره انگیزه است. «دانشگاه افسری»، یکی از جاهایی است که حقیقتاً باید برای بسیاری از مراکزِ مشابهِ خود، الگو باشد. پیشرفت معنوی و علمی و نظامی، الحمدللَّه، روزبه‌روز، بیشتر و بهتر میشود. شما جوانان عزیزی که فارغ التحصیل شده‌اید یا در شُرف فارغ التّحصیل شدن هستید، قدر این تحصیلات و این مسؤولیت را بدانید. مردم هم باید قدر شما را بدانند؛ شما هم قدر بدانید؛ زیرا در این مرکز علمی و نظامی، خودتان را آماده میکنید تا به یک ملت بزرگ، به یک کشور پرافتخار و به یک تاریخ درخشان خدمت کنید و این، چیزِ کمی نیست. مردم باید قدر شما را بدانند؛ زیرا روزی همین مرکز و مراکز مشابه آن - در تهران و در سراسر کشور - با همه مخارج گزافی که داشتند، متعلّق به ملت و کشور نبودند و مخارجشان در راه کشور و مصالح آن، صرف نمیشد. امروز، به فضل پروردگار، ارتش جمهوری اسلامی ایران و مراکز گوناگونش - از جمله این دانشگاه - مرکز علم، مرکز خدمت، مرکز رشد معنوی و اخلاقی، مرکز دین، مرکز فراگیری قرآن، مرکز نماز، مرکز تهجّد و مرکز رشد معنویّات، با جمعی جوان مؤمن است. شایسته است که همه قدردانی و قدرشناسی کنند.
	 عزیزان من! آنهایی که این مراکز را بنا گذاشتند، جز به بیرونِ این مرزها، دل نبسته بودند. همین جا را خارجیها ساختند، خارجیها برنامه‌ریزی کردند و خارجیها از آن بهره‌برداری کردند. شاید بخشهای قدیمی این عمارتها، به وسیله آلمانیها ساخته و به وسیله انگلیسیها برنامه ریزی و اداره شد. بعدها هم، به وسیله امریکاییها بهره برداری میشد. اما امروز، در این مرکز، ایرانی میسازد، ایرانی میآموزد، ایرانی فرا میگیرد و ایرانی سود می‌برد. هدف، منافع و مصالح ملت است. این، چیز عزیز و عظیمی است و قدرش دانستنی است. شایسته این ملت است که در همه‌جا برایش قصد خدمت کنند، برایش بیندیشند و تلاش کنند. ملت ایران، ملتی مؤمن، بزرگ، شجاع و قهرمان است. آنهایی که از سرِ بدخواهی و بداندیشی با این ملت، بر سر کین و خدعه و دشمنیاند، در پایان شکست خواهند خورد. همچنان‌که تا امروز، به فضل پروردگار، شکست خورده‌اند. هرجا که مستکبرین عالم بتوانند اهانتی و عداوتی نسبت به این ملت بکنند، دریغ نمیکنند. درعین‌حال، این ملت، مثل کوه ایستاده است.
	 همین حالا، در رسانه‌های وابسته به صهیونیستهای تروریست، ملت ایران و دولت جمهوری اسلامی و مردان سربلند این کشور، به «تروریسم» متّهم میشوند. ما از تروریسمْ بیزار و متنفریم و از تروریستها که در رأس آنان، زمامداران غاصب فلسطینِ اشغالی و حامیان امریکایىِ آنها هستند، متنفّر و بیزاریم. ایران اسلامی، چون با عنوان اسلام و با هدف اسلامی در میان کشورها و ملتهای جهان میدرخشد، هدفِ فعّالیتهای تروریستی دشمنان، سیای امریکا، دستگاههای صهیونیستی و همکاران بداندیش و بدخواهِ آنهاست. تروریستها کسانی هستند که شرم نمیکنند و برای خرابکاری در یک کشور مستقل، در دستگاه قانونگذاری خود، بودجه میگذرانند! ما از آنها متنفّریم و ملت ایران هم از کارِ آنها متنفّر است. آنها شایسته نام «تروریست»اند. دوستی و دشمنی ملت ایران، آشکار و منطقی، و با روشهای صحیح و عاقلانه است. کارِ تروریستی، کار کسانی است که در ذات خود، دچار انحرافند. مثل همین تروریستهایی که امروز بر فلسطین اشغالی حکومت میکنند، و پشتیبانهای امریکایىِ آنها.
	 این ملت، در آستانه یک آزمایش بزرگ، یعنی انتخابات مجلس شورای اسلامی است. جنجالهای تبلیغاتىِ صهیونیستها و امریکاییها هم، اساساً، به همین خاطر است. هروقت فکر میکنند که خواهند توانست ملت را از یک اقدام اساسی باز بدارند، دریغ نمیکنند. مردم، از مدّتها پیش منتظرند که در روز جمعه، به پای صندوقهای رأی بروند، و آنها، برای این‌که ذهنها را به جای دیگری متوجّه کنند، در رسانه‌های مزدور خود، شعارهای ضدّ ملت ایران و ضدّ نظام جمهوری اسلامی سر میدهند. اما گوش ملت ما، به این حرفها بدهکار نیست. روز جمعه، روز امتحان است. روز جمعه، روز اقدام است. روز جمعه، روزِ تعیین سرنوشت کشور، برای یک دوره چهار ساله است. مجلسِ خوب، دولتِ خوب را انتخاب میکند و دولتِ خوب، کارِ خوب میکند، و برای ملت، خوب حرکت میکند. مجلسِ خوب و شجاع و مستقل، قوه مجریّه را با قوانین مناسب و با نظارت دائم، به سمت هدفهای درستی که برای کشور تعیین شده است، هدایت میکند. مجریانِ خوب هم، کشور را میسازند و سازندگی را به پیش میبرند.
	مجلسِ خوب، کلیدِ کارهای صحیح در یک کشور است. در مجلسِ خوب، نماینده خوب حضور دارد. نماینده خوب، یعنی نماینده مؤمن، شجاع، آگاه، دانا، دارای احساس مسؤولیت، و علاقه‌مند به کار بزرگی که بر دوش او نهاده شده است.
	مردم تحقیق و مطالعه کنند؛ از روی احساس وظیفه به پای صندوقهای رأی بروند و از روی احساسِ وظیفه، نام کسانی را که گزینش کرده‌اند، به صندوقهای رأی بیندازند. مجلس، این‌گونه درست میشود و سپس دولت به وجود می‌آید و به پیش میرود. این، امتحانِ بزرگ و کارِ مهمّی است. امیدواریم این بار هم ملت ایران، با اقدامِ قاطعِ خود، مشت محکمش را به دهان یاوه گویان بزند، که خواهد زد و جهانیان خواهند دید که ایران مسلمان، ایران انقلابی و ایران متّعهد، یعنی چه! خواهند دید که ملتی که هفده سال تجربه انقلاب را پشت سر دارد، از گذشته قویتر، مجرّبتر، آگاهتر و هوشیارتر عمل میکند. به فضل پروردگار، ملت ایران، در این تجربه هم، مورد حسد حاسدان و حسرت دشمنانْ قرار خواهد گرفت.
	 شما عزیزان دانشجو و فارغ‌التّحصیل، قدر این دورانِ خوب را بدانید. درس را خوب و کامل بخوانید و خود را بسازید. نظامىِ خوب، میتواند در همه چیزِ کشور یک نمونه باشد. نظامىِ خوب، در هنگام جنگْ دفاع میکند و در هنگامی که جنگ نیست، در هر جا که وجودش مفید باشد، با حیثیّت و منش نظامی خود، در آن‌جا حضور پیدا میکند. اساتید، مسؤولان، مربّیان و مدیران این دانشگاه و سلسله مراتب فرماندهی در ارتش جمهوری اسلامی ایران و همه مسؤولان باید به این دانشگاه، به مراکز نظامی و بخصوص به آموزش نظامی، توجه ویژه‌ای کنند. ارتش و سپاه، به فضل پروردگار، دو بازوی نیرومند برای نظام جمهوری اسلامیاند که روزبه‌روز بهتر و کاملتر شده‌اند و خواهند شد.
	 امیدواریم که خدای متعال از شما راضی و روح مقدّس امام راحل - که بنیانگذار و گشاینده این راه است و بیشترین افتخار متعلّق به اوست - از شما خشنود باشد. امیدواریم که مشمول توفیقات و ادعیّه زاکیّه ولىّ‌عصر ارواحنافداه باشید.
	 والسّلام علیکم و رحمةاللَّه و برکاته.
	 