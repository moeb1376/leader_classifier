
	بسم‌اللَّه‌الرّحمن‌الرّحیم‌
	اگرچه مصیبت درگذشت رهبر کبیر و عزیزمان، یکی از بزرگترین مصایبی است که ملت ما آن را در طول تاریخ انقلابش مشاهده کرده است، لیکن تفضلات الهی بر این ملت مؤمن و مقاوم و لطفی که خداوند در سایه‌ی ایمان و مجاهدت به ملت ما فرموده، موجب شده است که از سرتاسر کشور، سرچشمه‌های ایمان و حضورِ در صحنه و توکل به خدا، آن‌چنان بجوشد که دشمنان و بدخواهان اسلام و مسلمین را متحیر و متعجب و سرگردان کند.
	نزول هر نعمتی برای این ملت، از دوران شروع مبارزه تا بعد از پیروزی انقلاب و تا امروز، به طور واضح حاکی از آن است که پروردگار عالم اراده‌ی قطعی فرموده که در دوران انحطاط ارزشهای الهی، به اسلام و مسلمین، نصرت و قدرت و عظمت عطا کند.
	در شرایط معمول امروز دنیای مادّی، که سرتاسر آن را کفر و استکبار و ظلم و فساد و انحطاط و تباهی فراگرفته است، شاید ملتی نتواند پرچم معنویت را این‌طور سرافراز کند و به اهتزاز درآورد؛ اما ملت ایران در این ده سالی که بر او گذشت، حقیقتاً پرچمی را به اهتزاز درآورد که همیشه انبیا آن پرچم را دردست داشتند؛ شعاری را داد که پیروان انبیا(ع) آن شعار را میدادند؛ هدفهایی را دنبال کرد که عباد صالحین و بندگان شایسته‌ی خدا، آن هدفها را دنبال میکردند؛ کسانی هم با او خصومت ورزیدند که معمولاً با پیامبران و اولیای الهی(ع) دشمنی میکردند.
	امروز استکبار جهانی، وارث حقیقی فرعونها و نمرودهاست. امروز هدفهای ابراهیم(ع) و موسی(ع) و دیگر انبیای عظام(ع) که به دنبال حاکمیت ارزشهای الهی و شکستن بتهای زر و زور بودند، هدف آحاد مردم در جمهوری اسلامی است و این، افتخار بسیار بزرگی است.
	ما مشاهده میکنیم که روح ایمان وتوکلی که در امام بزرگوار ما بود و در طول حیات دهساله‌ی مبارک ایشان پس از انقلاب، مردم ما را هدایت میکرد، امروز هم دارد مردم و مسؤولان را به سمت هدفهای الهی هدایت میکند. همان‌طور که خود امام بزرگوار(ره) به مناسبتی فرمودند که از اول انقلاب گویی یک دست و یا قدرتی دارد این مردم و این انقلاب را هدایت میکند، امروز هم ما احساس میکنیم که حقیقتاً دست قدرت غیبی الهی است که به مردم اراده و نیرو و روحیه و نشاط حضور در صحنه میدهد و آنها را نسبت به هدفهای انقلاب دلگرم میکند.
	توجه کنید که راه نجات، راه صلاح، راه پیروزی بر دشمنان خبیث و مکار، راه جلب رضای الهی و توفیق در رسیدن به هدفهای مقدس اسلام وانقلاب، عبارت است از همان توصیه‌یی که امام عزیزمان همیشه آحاد ملت ایران را به آن فرامیخواندند؛ یعنی حفظ ارتباط با خدا، توکل به او، نترسیدن از دشمنان خدا و با همه‌ی وجود حمایت و حراست از جمهوری اسلامی. این، راه ملت ایران است.
	باید با همه‌ی وجود، تمام آحاد ملت و مسؤولان، از جمهوری اسلامی - که ارزنده‌ترین میراث امام عزیز ماست - حراست و حمایت کنند و در مقابل دشمنان باشند. بدانند که خدا با آنهاست و دشمن با همه‌ی کید و مکری که دارد، ضعیف است. بدانند که راه سعادت ملت ایران، همین راهی است که با هدایت امام و رهبرمان آن را شناختیم و در آن قدم گذاشتیم و پیش رفتیم.
	بحمداللَّه ملت ایران به توفیقات زیادی نایل شده است و باز هم توفیقات بیشتری در انتظار اوست. آینده، آینده‌ی بسیار روشنی است. من امروز آینده‌ی ملت ایران و جمهوری اسلامی را، آینده‌یی بسیار روشن و امیدبخش میدانم. من این اطمینان و اعتماد را به لطف وتفضل الهی دارم که ملت ایران در مواجهه‌ی با همه‌ی مشکلات، یاری و پیروز خواهد شد و ان‌شاءاللَّه به عنوان یک ملت پیشرو و قدرتمند در صحنه‌ی داخلی و خارجی، خود را نشان خواهد داد.
	از شما خواهران و برادران عزیز که از راههای دور تشریف آوردید - بخصوص برادرانی که این راه طولانی را با پای پیاده پیمودند - صمیمانه تشکر میکنم. امیدوارم روح مقدس و متعالی امام عزیزمان(ره) به شما دعا کند و باران رحمت و فضل الهی بر شما ببارد. سلام و تسلیت متقابل من را بپذیرید و آن را به مردم عزیز شهرهایی که از آن‌جا حرکت کردید، برسانید. امیدوارم خداوند این زحمات و خدمات بیشایبه و باارزش شما را، مشمول لطف و فضل و قبول کامل خویش قرار دهد.
	والسّلام علیکم و رحمةاللَّه و برکاته‌