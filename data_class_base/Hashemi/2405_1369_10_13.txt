
	بسم‌اللَّه‌الرّحمن‌الرّحیم‌
	الحمدللَّه ربّ العالمین الحمدللَّه علی حلمه بعد علمه و علی عفوه بعد قدرته و علی طول اناته فی غضبه و هو قادر علی ما یرید والصّلاة والسّلام علی سیّدنا و نبّینا ابی‌القاسم محمّد و علی اله الأطیبین الأطهرین المنتجبین الهداة المهدیّین المعصومین سیّما بقیّةاللَّه فی الارضین‌
	جلسه‌یی که خانواده‌های عزیز شهدای ما در آن تشریف دارند، چون با یاد شهدا همراه است، ارزش و اهمیت خاصی دارد. ما هرچه داریم، به برکت شهدای عزیزمان داریم. اگر امروز اسلام در جهان دارای عزت است، به برکت شهداست. اگرامروز جمهوری اسلامی، به صورت یک قدرت مردمی در دنیا مطرح است، به برکت خون شهداست. اگر ملتهای مسلمان دیگر در نقاط مختلف عالم، ملت ایران را الگوی مقاومت و مبارزه‌ی خودشان قرار داده‌اند، به برکت فداکاری شهداست. در درجه‌ی اول، شهدای ما قرار دارند. پشت سر شهدای عزیز هم بقیه‌ی فداکاران، اعم از جانبازان، آزادگان، خانواده‌های مکرّم شهدا، در صف دوم قرار دارند. اگر خانواده‌های شهدا، مقاومت و صبر نمیکردند و از خودشان استقامت و متانت نشان نمیدادند، وضع طور دیگری میشد.
	ما در داستانهای تاریخی خوانده‌ایم که شهیدداده‌های صدر اسلام، اگر پدرشان یا شوهرشان شهید شده بود؛ اگر فرزندان یا برادرانشان به شهادت رسیده بودند، صبر و مقاومت میکردند. در جنگ اُحد که عده‌یی از مسلمین به شهادت رسیدند، یک زن درحالیکه جسد سه شهید را با خود حمل میکرد، وقتی به مسلمانان در نزدیکی شهر مدینه رسید، اولین سؤالی که کرد، از سلامتی پیامبر(ص) بود. یعنی سلامتی رسول‌اکرم(صلّیاللَّه‌علیه‌واله‌وسلّم)، برای او اهمیت بیشتری از جان عزیزانش داشت. اینها را ما در تاریخ خوانده بودیم؛ اما آنچه که در کشور ما اتفاق افتاد، اگر نگوییم اهمیتش از صدر اسلام بیشتر است، یقیناً کمتر نیست.
	بعضیها دو فرزند، بعضیها سه فرزند، بعضیها چهار فرزندشان به شهادت رسیدند. مادرانی را که عزیزانشان به شهادت رسیده بودند، ما دیدیم آن‌چنان از خودشان استقامت نشان میدادند که انسان را به حیرت فرو می‌برد. من با خانواده‌های مکرّم شهدا، بحمداللَّه دیدوبازدید و نشستهای متعددی را همیشه داشته‌ام و دارم. به نظرم رسیده است که مادران شهدا، از لحاظ قوّت و قدرت، حقیقتاً بی‌نظیرند. این، چه نیرویی است که به زنی که عاطفه و احساسات در او قوی است و فرزند خودش را عاشقانه دوست میدارد، آن‌چنان قوّتی میبخشد که در مقابل شهادت یک فرزند یا دو فرزند یا بیشتر، چنین قدرت و قوّتی را از خود نشان میدهد؟ این، از ایمان است. ایمان بود که مردم ما را در انقلاب پیروز کرد. ایمان بود که ملت ما را درجنگ، به پیروزیهای درخشان رساند. ایمان مردم بود که اسلام و قرآن را در دنیا سربلند کرد و جمهوری اسلامی را به این عزت و عظمت رسانید. این ایمان است که به خانواده‌های شهدا، صبر و قوّت و استقامت میدهد. این ایمان را قدر بدانید و حفظ کنید. این، آن چیزی است که هیچ سلاحی در مقابل آن، کارگر نیست.
	استکبار جهانی، چه دارد؟ امریکا، چه دارد که بر کشورها و دولتهای مختلف عالم، فخر و برتری میفروشد؟ سلاح مادّی، تجهیزات، پول، بمب، هواپیما و ناوگان مجهز دارد. البته اینها در مقابل تجهیزات مادّی از جنس خود آن تجهیزات، قوی و کارآمد است؛ اما در مقابل ایمان چه؟ در مقابل ایمان، تجهیزات استکبار و امریکا، هیچ کارایی ندارد. مردم ما، با سلاح ایمان مسلحند. لذاست که استکبار نمیتواند انقلاب شکوهمند و باعظمت ملت ایران را شکست بدهد. ملت ایران، به خاطر ایمان عمیق به اسلام، یک ملت شکست‌ناپذیر است. هیچ قدرتی نمیتواند این ملت را شکست بدهد؛ نه دشمنان خارجی، نه دشمنان داخلی، نه گروهکها، نه خرابکارها و نه هیچ‌کس دیگر.
	من به شما خانواده‌های عزیز شهدا عرض میکنم، خدا را شکر که خون شهدای شما هدر نرفت. خدا را شکر که اگر شهدای عزیز شما، جسمشان به خاک و خون غلتید، اما روحشان شاد است. آنها برای این جنگیدند و کشته شدند که اسلام عزیز بشود و اسلام عزیز شد؛ همچنان‌که خون حسین‌بن‌علی(ع) به هدر نرفت. آن بزرگوار را با آن وضع فجیع به شهادت رساندند و علیالظاهردشمن توانست آن عزیزان را به شهادت برساند - ظاهر مطلب این بود که یزید پیروز شد - اما در باطن، حسین‌بن‌علی(ع) پیروز شد. حسین‌بن‌علی(ع) برای باقی ماندن اسلام، خون خود را نثار کرد و در این راه توفیق پیدا نمود و توانست اسلام را بیمه کند. عزیزان شما هم، اسلام و جمهوری اسلامی را بیمه کردند.
	جمهوری اسلامی، بحمداللَّه قوی است. ما امروز از هیچ قدرتی در دنیا واهمه نداریم. استکبار جهانی میخواهد که در جمهوری اسلامی، ملت ایران نتواند در سایه‌ی اسلام، مشکلات خودش را حل کند. شما ملت و این دولت لایق و خدمتگزار، باید با کار و وحدت و همبستگی، به دهن استکبار جهانی بزنید و آنها را مأیوس کنید.
	بحمداللَّه مسؤولان کشور، انسانهای صالح و لایق و دلسوز و علاقه‌مند و دردکشیده و زجرکشیده و اهل جهاد و مبارزه‌ی در راه خدا هستند و راه و هدف و خط را کاملاً میشناسند. شما ملت هم از لحاظ ایمان و اعتقاد به اسلام و جهاد در راه آن، بحمداللَّه بهترینِ ملتهای جهان هستید. آن دولت و این ملت خواهند توانست کشور عزیز ما و این سرزمین اسلام را آباد کنند، مشکلات را برطرف نمایند، بر توطئه و کید استکبار جهانی غالب شوند و آنچه را که مورد رضای خداست، ان‌شاءاللَّه انجام بدهند.
	من در مقابل چشم خودم، آینده‌ی روشنی را برای این ملت و این کشور، بلکه برای همه‌ی مسلمین عالم مشاهده میکنم و این، به برکت فداکاری شهدای شماست. خون این عزیزان را گرامی بدارید. هم خود خانواده‌های شهدا، عزت و آبروی شهدا را حفظ کنند؛ هم بقیه‌ی مردم، ارزش خانواده‌های شهدا را بشناسند و آنها را تکریم کنند؛ و هم مسؤولان کشور باید خودشان را مدیون شهدای عزیز و خانواده‌های آنها بدانند.
	امیدواریم که خداوند متعال، به همه‌ی شما توفیق بدهد و قلب مقدس ولىّ‌عصر(ارواحناله‌الفداء) از همه‌ی شما راضی باشد و روح مطهر امام بزرگوارمان(رضوان‌اللَّه‌علیه) از شماها خشنود باشد و خداوند روزبه‌روز بر درجات شهدای عزیزمان در نزد خود بیفزاید.
	والسّلام علیکم و رحمةاللَّه و برکاته‌