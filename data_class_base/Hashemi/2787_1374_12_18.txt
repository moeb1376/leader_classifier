
	 حضرت‌عالی، طبق روال گذشته، همیشه در اوّلین ساعات اخذ رأی در پای صندوقها حاضر میشوید. لطفاً در این ساعت اولیّه اگر توصیه خاصّی برای مردم عزیزمان دارید، بیان فرمایید.
	بسم‌اللَّه‌الرّحمن‌الرّحیم. ابتدا از خدای متعال درخواست میکنیم که امروز را روز مبارکی برای ملت ایران قرار دهد. مردم هم مطمئّناً به سمت صندوقهای رأی خواهند شتافت و آراء خودشان را در صندوقها خواهند ریخت و مثل همیشه، این در راه موفقیّت ملت ایران، گام دیگری خواهد بود. درخواست من از مردم این است که اوّلاً سرعت گیرند و با شتاب حرکت کنند. در هر کار خیری باید سرعت گرفت؛ «و سارعوا الی مغفرة من ربّکم(1)» یا «فاستبقوا الخیرات(2)». به سوی کارهای خیر باید سبقت گرفت و پیش رفت. هرچه زودتر انسان این‌کار را انجام دهد، بهتر است.
	 ثانیاً هنگامی که میخواهند آراء را بنویسند و وقتی میخواهند آن را در صندوق بیندازند، قصد قربت کنند و رضای الهی را حتماً درنظر داشته باشند. از آقایان دست‌اندرکار این صندوقها هم - چه کسانی که در این چند ماه اخیر مشغول این تلاش بودند و چه کسانی که تلاششان از این به بعد شروع خواهد شد - صمیمانه تشکّر میکنم و از خدای متعال برای آنها اجر و ثواب اخروی طلب میکنم. همچنین به آنها عرض میکنم که این صندوقها امانت ملت ایران است؛ در واقع ناموس ملت ایران است که دست شما سپرده شده است. پس با کمال دقّت و مراقبت و در حقیقت شاید با اعمال نوعی وسواس در کار، مواظب باشند که آنها را حفظ کنند؛ به شکل درستی آنها را شمارش کنند و آن‌چنان‌که هست، آنها را به افکار عمومی عرضه کنند. یعنی هیچ مصلحتی را از این بالاتر به حساب نیاورند و همانی را که مردم رأی دادند، از صندوقها بیرون بیاورند و اعلان شود. هیچ تخلّفی نباشد. البته بحمداللَّه تخلّف هیچ‌وقت نبوده است؛ یعنی هیچ‌وقت ما علم به تخلّفی پیدا نکردیم. بحمداللَّه انتخابات ما جزو سالمترین انتخابات دنیاست. در همه دوره‌ها همین‌گونه بوده است. لکن به‌هرحال این توصیه‌ای است که من عرض میکنم و امیدوارم هرچه امکان دارد دقّت بیشتری در این زمینه بکنند. از شما آقایان هم متشکّریم؛ از آقایان خبرنگاران هم متشکّریم.
	هر چند حضرت‌عالی همیشه تأکید بر حسّاسیتهای نمایندگی مجلس داشته‌اید و وظایف خطیر مجلس شورای اسلامی را گوشزد فرموده‌اید؛ اما در این دوره که به نظر می‌آید در سازندگی کشور، حتّی در دشمنی دشمنان علیه انقلاب اسلامی، دوران خاصّی است، به عنوان ولىّ‌امر مسلمین و همچنین به عنوان یک شهروند مسلمان که رأیتان را به صندوقها انداختید، انتظارتان از نمایندگان مجلسِ پنجم شورای اسلامی چیست؟
	 پاسخ به این سؤال را من در صحبتهایی که تا به حال شده، مقداری گفتم و به طور مفصّل با خودِ نمایندگان - وقتی که انتخاب شدند - خواهم گفت. چون امروز دیگر روز رأیگیری است؛ هرکس میخواسته انتخاب کند، قاعدتاً یا انتخاب کرده یا در شُرف انتخاب است. پس تأثیر زیادی نخواهد داشت. به همین علّت من به آنچه گفتم، بسنده میکنم و بقیه مطالب را به کسانی که انتخاب میشوند و پیش ما میآیند، به تفصیل خواهم گفت و شما هم خواهید شنید.
	 ان‌شاءاللَّه موفّق باشید
	 
	 
	1) آل عمران - 133
	2) مائده - 48