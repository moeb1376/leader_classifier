
	بسم‌الله‌الرحمن‌الرحیم‌
	من‌ هم‌ متقابلا به‌ همه‌ی شما برادران‌ و خواهران‌ عزیز، بخصوص‌ علمای محترم‌ و روحانیت‌ معظم‌ و ائمه‌ی محترم‌ جمعه‌ و خانواده‌های عزیز شهیدان‌ گرامی که‌ با صفا و محبت‌ و اخلاص‌ طی طریق‌ کردید و از راههای دور تشریف‌ آوردید، و نیز کسانی که‌ این‌ راه‌ را با پای پیاده‌ طی کردند، تسلیت‌ صمیمانه‌ و برادرانه‌ی خودم‌ را عرض‌ میکنم‌.
	شایسته‌ است‌ که‌ به‌ مناسبت‌ امروز و برای درس‌ گرفتن‌، اشاره‌ی کوتاهی به‌ زندگی امام‌ باقر(علیه‌السلام‌) بشود. این‌ بزرگوار که‌ حدود هجده‌ سال‌ دوران‌ امامتشان‌ طول‌ کشید، الگوی کامل‌ تلاش‌ و مبارزه‌ و مجاهدت‌ خستگیناپذیر و پر از مشکلات‌ برای اشاعه‌ی دین‌ و کلمه‌ی حق‌ و راه‌ انداختن‌ جریان‌ فکری درست‌ در دنیای آن‌ روز بودند. هدفی که‌ امروز ملت‌ ایران‌ برای آن‌ تلاش‌ میکند ـ یعنی زنده‌ کردن‌ سخن‌ حق‌ در دنیای مادی و منحط و گمراه‌ کننده‌ و غرق‌ در فساد ـ کاری است‌ که‌ امام‌ باقر(علیه‌السلام‌) یکتنه‌ به‌ کمک معدودی از اصحاب‌ خود، در دنیای بزرگ‌ آن‌ روز اسلام‌ انجام‌ میداد.
	پس‌ از پیروزی انقلاب‌ اسلامی، سردمداران‌ تبلیغات‌ جهانی روی اشاعه‌ی فرهنگ‌ انقلابی اسلام‌ جنجال‌ راه‌ انداختند و آن‌ را به‌ عنوان‌ صدور انقلاب‌ ـ با معنای غلطی که‌ از صدور انقلاب‌ میکردند ـ مورد تهاجم‌ تبلیغاتی قرار دادند. همه‌ی رسانه‌ها در سرتاسر عالم‌، روی این‌ نکته‌ و کلمه‌ تکیه‌ میکنند که‌ جمهوری اسلامی درصدد صدور انقلاب‌ است‌! خباثت‌ آنها در این‌جاست‌ که‌ صدور انقلاب‌ را به‌ معنای صدور مواد منفجره‌ و ایجاد درگیری در گوشه‌ و کنار عالم‌ و از این‌ قبیل‌ کارها معرفی میکنند! که‌ این‌ هم‌ مثل‌ بقیه‌ی خباثتهای تبلیغاتی دنیای غرب‌، یک ترفند رذیلانه‌ است‌.
	صدور انقلاب‌، یعنی صدور فرهنگ‌ انسان‌ساز اسلام‌ و صدور صفا و خلوص‌ و تکیه‌ و اصرار بر ارزشهای انسانی. ما به‌ این‌ کار و انجام‌ این‌ وظیفه‌ افتخار میکنیم‌. این‌، راه‌ انبیاست‌ و ما این‌ راه‌ را باید ادامه‌ دهیم‌.
	دنیای غرب‌ و سردمداران‌ فرهنگ‌ فاسد و منحط غربی، از این‌که‌ فساد و فحشا و اعتیاد و انواع‌ و اقسام‌ بدبختیها و روسیاهیها را به‌ سراسر عالم‌ صادر میکنند، خجالت‌ نمیکشند؟! این‌ فرهنگ‌ فحشایی که‌ امروز متأسفانه‌ سراسر دنیا و بیش‌ از همه‌، دنیای فقیر جهان‌ سوم‌ را فرا گرفته‌، از کجا آمده‌است‌؟ این‌، یکی از صادرات‌ فرهنگ‌ غربی و تمدن‌ استعماری و استکباری است‌. انواع‌ و اقسام‌ فسادها و انحطاطهایی که‌ امروز بشریت‌ را در فشار گذاشته‌ و اعتیادهای خطرناکی که‌ گریبان‌ جوانها را در بسیاری از کشورهای فقیر و عقب‌افتاده‌ گرفته‌، از کجاست‌؟ فرهنگ‌ مصرفی غلط که‌ بر بسیاری از کشورهای اسلامی و غیراسلامی جهان‌ سوم‌ تحمیل‌ شده‌، از کجاست‌؟
	اگر شما وارد بازار کشورهای فقیر منطقه‌ی خودمان‌ ـ نفت‌خیز و غیرنفت‌خیز ـ بشوید، خواهید دید پروپاگاند و تبلیغات‌ اجناس‌ مصرفی زاید و غیر لازم‌ غربی، تمام‌ فضای زندگی اینها را پر کرده‌ است‌. آیا بشر به‌ این‌ چیزها احتیاج‌ داشت‌؟! کشورهای تولید کننده‌ی نفت‌، ثروت‌ خدادادی متعلق‌ به‌ همه‌ی مردم‌ را که‌ باید صرف‌ عمران‌ و آبادی کشورشان‌ بشود، میدهند و در مقابل‌ وسایلی میگیرند که‌ جز انحطاط و فساد در زندگی، تأثیر دیگری ندارند. همه‌ی اینها صادرات‌ فرهنگ‌ غربی و امریکا و اروپا به‌ کشورهای جهان‌ سوم‌ است‌.
	امریکا و اروپا و کشورهای غربی، در لابلای فرآورده‌های خوب‌ تمدن‌ خود ـ مثل‌ صنعت‌ و علم‌ و تحقیق‌، که‌ متعلق‌ به‌ همه‌ی بشریت‌ است‌ و برای گروه‌ خاصی نیست‌ ـ انواع‌ و اقسام‌ بدیها و فسادها و انحطاطها را وارد کشورهای جهان‌ سوم‌ کردند و مردم‌ و جوانها و دولتها و ملتها را مبتلا و ذلیل‌ نمودند و به‌ خاک سیاه‌ نشاندند. آنها از کارهای خود شرم‌ نمیکنند و خجالت‌ نمیکشند و به‌ صادرات‌ پلید خودشان‌ به‌ کشورهای دیگر افتخار هم‌ میکنند!
	چرا ما باید از صادر کردن‌ توحید و اخلاق‌ انبیا و روح‌ فداکاری و اخلاص‌ و تزکیه‌ی اخلاقی به‌ کشورهای دیگر خجالت‌ بکشیم‌؟! چرا باید شرم‌ کنیم‌ از این‌که‌ غیرت‌ و حمیت‌ صحیح‌ و ایستادگی در مقابل‌ قدرتهای باطل‌ را به‌ صورت‌ درس‌ عملی به‌ ملتهای دیگر ارایه‌ و تعلیم‌ بدهیم‌؟
	ملتها باور نمیکنند که‌ بشود با عوامل‌ و مزدوران‌ قدرتهای استکباری درافتاد. ما درافتادیم‌ و پیروز هم‌ شدیم‌. چرا این‌ عمل‌ و تجربه‌ی خودمان‌ را در اختیار افکار عمومی ملتها نگذاریم‌؟ ما این‌ انقلاب‌ را صادر میکنیم‌. ما از این‌که‌ بتوانیم‌ توحید و مکتب‌ انبیا و روشهای انسانی پاکیزه‌ و طیب‌ و طاهر و صبر و مقاومت‌ و ایثار را به‌ کشورهای دیگر صادر کنیم‌، هیچ‌ ابایی نداریم‌. رسانه‌های غربی که‌ با پول‌ صهیونیستها و با تدبیر سیاستمداران‌ خبیث‌ و ظالم‌ و فاسد اداره‌ میشوند، میخواهند جنجال‌ درست‌ کنند و ما را از این‌ حرف‌ و عمل‌ که‌ فرهنگ‌ و مفاهیم‌ انقلاب‌ باید صادر شود، پشیمان‌ کنند.
	اگر منظور این‌ است‌ که‌ ما مواد منفجره‌ صادر میکنیم‌، این‌ ادعا دروغ‌ است‌. این‌ کار را خود دستگاههای پلید خبیث‌ استکباری میکنند. سازمان‌ جاسوسی امریکاست‌ که‌ برای ساقط کردن‌ دولتها وارد صحنه‌ میشود و اسلحه‌ و مواد منفجره‌ و نیرو می‌برد و به‌ ضد انقلاب‌ در کشورهای انقلابی کمک میکند. ما به‌ هیچ‌ کشوری مواد منفجره‌ نمیبریم‌. خرابکاری دور از شأن‌ ماست‌ و به‌هیچ‌وجه‌ به‌ ما نمیچسبد و هر کس‌ بگوید، خلاف‌ و دروغ‌ گفته‌ است‌. این‌ تهمتهای ناشایست‌، باب‌ خود همان‌ کسانی است‌ که‌ اینها را به‌ اسلام‌ و جمهوری اسلامی نسبت‌ میدهند.
	کیست‌ که‌ امروز به‌ دولت‌ غیرقانونی مستقر در شرق‌ بیروت‌ و همپیمان‌ با اسرائیل‌ و امریکا، برای کوبیدن‌ مسلمانها سلاح‌ و مهمات‌ و موشک میدهد؟ تروریسم‌ کار امریکاست‌. دولت‌ امریکا که‌ هواپیمای مسافربری را با صدها سرنشین‌ منهدم‌ میکند، تروریست‌ است‌. دولت‌ سعودی که‌ صدها زن‌ و معلول‌ و بیمار را در مثل‌ چنین‌ روزی در حریم‌ امن‌ الهی با آن‌ وضعیت‌ رقت‌بار به‌ شهادت‌ میرساند، تروریست‌ است‌. از شأن‌ انقلابی جمهوری اسلامی و اسلام‌ و ملت‌ ایران‌، کارهای تروریستی به‌ دور است‌. نامهایی از قبیل‌ تروریست‌، شایسته‌ی همان‌ آدمهای پست‌ است‌ که‌ خودشان‌ بزرگترین‌ تروریستهای دنیا هستند.
	صدور انقلاب‌، به‌ معنای صادر کردن‌ ارزشهای انقلابی و افشاگری درباره‌ی مستبدها و ظالمهای عالم‌، وظیفه‌ و تکلیف‌ الهی ماست‌. اگر این‌ کار را نکنیم‌، کوتاهی کرده‌ایم‌. جمهوری اسلامی و ملت‌ ایران‌ و آن‌ شخصیت‌ عظیم‌ و عالیقدری که‌ دنیا را در مقابل‌ عظمت‌ خودش‌ کوچک و خاضع‌ کرد، نشان‌ دادند که‌ همه‌ی قدرتهای عالم‌ برای مقابله‌ با چنین‌ عزم‌ و اراده‌ی معظم‌ و پولادینی ـ که‌ اسلامی است‌ و متعلق‌ به‌ عموم‌ ملت‌ است‌ ـ کوچکند.
	بحمدالله‌ جمهوری اسلامی به‌ پایه‌های راسخ‌ مستحکم‌ است‌، و مهمترین‌ پایه‌ی این‌ جمهوری و راسخترین‌ عمود این‌ خیمه‌، شما مردم‌ هستید. هر دولتی استحکام‌ و اراده‌ و آگاهی و آمادگی شما را داشته‌ باشد، آسیب‌ناپذیر است‌. البته‌ این‌ عامل‌ هم‌ آسان‌ به‌ دست‌ نمی‌آید. تا نظام‌ بر اساس‌ عقیده‌یی مستحکم‌ و ایمانی صادقانه‌ بنا نشده‌ باشد، مردم‌ این‌گونه‌ دلهاشان‌ را به‌ نظام‌ نمیدهند. جلب‌ دلهای شما مردم‌، از عهده‌ی انسان‌ خارج‌ است‌.
	محبت‌ شما به‌ امام‌(ره‌) را که‌ خودش‌ به‌ وجود نیاورده‌ بود; بلکه‌ آن‌ را خدا ایجاد کرده‌ بود. اتحاد و همبستگی و محبت‌ و خلوص‌ و ایستادگی و وحدت‌ کلمه‌ی شما و حضور قاطعی که‌ نشان‌ میدهید، کار کسی جز خداوند نیست‌. هیچ‌کس‌ نمیتواند بگوید من‌ این‌ کار را کردم‌. پیامبر خدا(صلیالله‌علیه‌واله‌وسلم‌) هم‌ نمیتوانست‌ چنین‌ کارهایی را بکند. خدای متعال‌ به‌ پیامبرش‌ فرمود: "لو انفقت‌ ما فی الارض‌ جمیعا ما الفت‌ بین‌ قلوبهم‌"; تو اگر همه‌ی دنیا را هم‌ خرج‌ میکردی، نمیتوانستی این‌طور دلها را به‌ هم‌ کلاف‌ و آنها را با هم‌ متحد و متصل‌ کنی; "ولکن‌ الله‌ الف‌ بینهم‌"; این‌، کار خداست‌.
	در دوران‌ اوج‌ نهضت‌ هم‌ کار خدا بود; در دوران‌ دهساله‌ی درخشان‌ حیات‌ مبارک امام‌ عزیزمان‌ هم‌ کار خدا بود; امروز هم‌ کار خداست‌ و خدا با این‌ ملت‌ است‌. اگر شما مردم‌ اخلاص‌ و ایثار نداشتید و فداکاری نشان‌ نداده‌ بودید، خدا این‌گونه‌ از شما حمایت‌ نمیکرد. این‌، هنر ایمان‌ و عمل‌ صالح‌ است‌. هرجا ایمان‌ و عمل‌ صالح‌ باشد، لطف‌ خدا وجود دارد; "من‌ کان‌ لله‌ کان‌ الله‌ له‌". اینها که‌ دروغ‌ نیست‌; واقعیات‌ عالم‌ هستی است‌. وقتی ملتی خودش‌ را در خدمت‌ خدا و اهداف‌ الهی میگذارد، خدا هم‌ تمام‌ نیروهای عالم‌ طبیعت‌ را در خدمت‌ آن‌ ملت‌ قرار میدهد و لطف‌ خودش‌ را شامل‌ حال‌ آنها میکند.
	جنگ‌ را خوب‌ اداره‌ کردید و خوب‌ به‌ پایان‌ بردید. از امامتان‌ خوب‌ پشتیبانی کردید، به‌ حرف‌ او گوش‌ دادید و دل‌ او را شاد کردید. امام‌(ره‌) از این‌ ملت‌ راضی از دنیا رفت‌ و به‌ جوار الهی پیوست‌; این‌ برای یک ملت‌ خیلی مهم‌ است‌. مشکلات‌ را در دوران‌ دهساله‌ی حساس‌ و مهم‌ اول‌ انقلاب‌ خوب‌ تحمل‌ کردید. رشد و آگاهی و معرفت‌ نشان‌ دادید و بعد از ارتحال‌ ملکوتی آن‌ بزرگوار، خوب‌ وفاداری نشان‌ دادید; الان‌ هم‌ با مشتهای پولادین‌ خود، خوب‌ به‌ دهان‌ دشمن‌ میزنید.
	اینها کارهایی است‌ که‌ عمل‌ صالح‌ ملت‌ ما به‌ حساب‌ می‌آید و خدای متعال‌ برای آن‌، پاداش‌ خواهد داد. فقط فراموش‌ نکنیم‌ که‌ باید اینها را حفظ کنیم‌. نباید یادمان‌ برود که‌ دستگاه‌ الهی، دستگاه‌ بیحساب‌ و کتابی نیست‌. با خدا باشیم‌، تا پیروزی را همواره‌ داشته‌ باشیم‌ و ملت‌ سربلند و آبرومندی در دنیا محسوب‌ شویم‌; "انتم‌ الاعلون‌ ان‌ کنتم‌ مؤمنین‌". بحمدالله‌ سربلند هستید، و به‌ فضل‌ الهی همواره‌ چنین‌ خواهید بود.
	برادران‌ و خواهران‌! این‌ وحدت‌ کلمه‌ و محبت‌ و الفت‌ را حفظ کنید. شما بحمدالله‌ ملت‌ بارشدی هستید. شاید کمتر ملتی در دنیا پیدا شود که‌ در مجموع‌ از لحاظ رشد سیاسی، مثل‌ ملت‌ ما باشد. راههای از بین‌ بردن‌ وحدت‌ و چگونگی ورود دشمن‌ را بشناسید و با آن‌ مقابله‌ کنید. حضور در صحنه‌های انقلاب‌ و حمایت‌ از نظام‌ و احساس‌ صاحب‌ انقلاب‌ و کشور بودن‌ را که‌ همه‌ی ملت‌ ما دارند، حفظ کنید; راز اصلی این‌ است‌. اگر اینها حفظ شد ـ که‌ البته‌ به‌ فضل‌ الهی خواهد شد ـ تمام‌ قدرتهای بزرگ‌ و همه‌ی توطئه‌گرها و حیله‌گرهای عالم‌، از این‌که‌ بتوانند به‌ شما ضربه‌ و خدشه‌ وارد آورند، ناتوان‌ و کوچکند.
	ان‌شاءالله‌ تمام‌ خیرات‌ و برکات‌ عالم‌ به‌ سمت‌ شما و کشورتان‌ سرازیر خواهد شد; این‌ هم‌ وعده‌ی الهی است‌: "و لو ان‌ اهل‌ القری امنوا و اتقوا لفتحنا علیهم‌ برکات‌ من‌ السماء". خدای متعال‌، برکات‌ مادی و معنویش‌ را خواهد فرستاد. انصافا ملت‌ ایران‌ شایسته‌ی این‌ است‌ که‌ برکات‌ مادی و معنوی را به‌ عنوان‌ پاداش‌ با هم‌ از پروردگار عالم‌ بگیرد.
	خداوند ان‌شاءالله‌ به‌ شما خیر بدهد. من‌ از همه‌ی برادران‌ و خواهران‌ عزیز مجددا تشکر میکنم‌. ما به‌ همه‌ی شما برادران‌ و عزیزانی که‌ با این‌ اخلاص‌ تشریف‌ آوردید، ارادت‌ داریم‌ و افتخار میکنیم‌ که‌ در راه‌ رضای خدا و در کنار شما، به‌ سمت‌ هدفهای عالی اسلامی عمرمان‌ را سپری کنیم‌ و پیش‌ برویم‌.
	والسلام‌ علیکم‌ و رحمه‌الله‌ و برکاته‌