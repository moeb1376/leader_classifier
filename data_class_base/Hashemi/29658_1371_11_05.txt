
	بسم‌الله‌الرّحمن‌الرّحیم
	خیلی خوشحالیم از این‌که بحمدالله آقایان، با شوق و ذوق، این کار بزرگ را دنبال می‌کنند. موضوع، مهم است. مبادا کسی تصور کند که امر دهه‌ی فجر فقط یک امر صوری و ظاهری است! این‌طور نیست. دهه‌ی فجر برای ملت ایران، بلکه برای ملتهای مسلمان و در همه جا - و شاید برای دنیا به یک معنا - یک مبدأ عظیم تاریخی است. این حادثه، حادثه‌ی بزرگ و ذوابعادی است. واقعاً چه کسی تا به حال توانسته آن قضیه‌ای را که در دهه‌ی فجر اتفاق افتاد، از دیدگاههای جامعه‌شناسی و انسان‌شناسی، درست تشریح کند؟ کداممان این کار را کرده‌ایم؟ دشمن قلم در دست گرفته و خواسته که این قضیه را با تحریف و دروغ و آرایش‌های بی‌معنی، منعکس کند. دشمن روی آن کار کرده؛ اما دوستان، عظمت آن را کجا توانسته‌اند بیان کنند؟! واقعاً حادثه، خیلی عظیم است؛ بنابراین، معرفی این حادثه، به هر شکل که بشود، یک حسنه و بلکه یک فریضه است. یکی از وسایل معرفی، این است که یاد این ایام در ذهنها زنده بماند. وقتی که این ایام می‌رسد، باید این فراز را بفهمند و همه به یاد بیاورند.
	
	امیدواریم خداوند به شما توفیق دهد. من یک وقت عرض کرده بودم عمده‌ی کار شما برادران، به نظر بنده این است که باید به گونه‌ای مشی کنید تا مردم همان‌طور که در نیمه‌ی شعبان چراغانی می‌کنند؛ همان‌طور که در سوم شعبان چراغانی می‌کنند، وارد میدان تلاش و کار شوند. چون این استعداد در مردم هست؛ این علاقه در مردم هست و مردم «دهه‌ی فجر» را دوست می‌دارند. مردم بیست‌ودوم بهمن را از صمیم دل دوست می‌دارند. مردم این ایام را خیلی دوست می‌دارند. دیده‌اید و می‌بینید که مردم چه می‌کنند. به نظر من، ظرافتی در عمل لازم است که مردم به این جریان وصل شوند.
	
	ان‌شاءالله خداوند توفیق دهد که این کار بزرگ را به بهترین وجه به انجام برسانید. ما هم به سهم خود از شما آقایان متشکریم. از جناب آقای جنتی هم که وقت می‌گذارند و به این موضوع می‌رسند، حقیقتاً متشکریم. دعا می‌کنیم خداوند به شما توفیق عنایت کند که هرچه بهتر، این کار انجام گیرد.
	
	والسّلام علیکم و رحمةالله و برکاته