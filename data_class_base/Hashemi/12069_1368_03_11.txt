
	بسم الله الرحمن الرحیم
	جناب آقای رئیس جمهور، میهمانان گرامی، حضار محترم
	مایلم مسرت خود را از حضور جناب آقای علی حسن مووینی، رییس جمهوری متحده تانزانیا و هیأت بلند پایه ی همراه در تهران ابراز کنم. خیر مقدم دولت و ملت مسلمان و انقلابی ایران را به میهمانان گرامی از جمهوری متحده ی تانزانیا، کشوری غیر متعهد انقلابی، با سابقه ای بارز از مبارزه علیه استعمار و آپارتاید اعلام دارم. همچنین فرصت مغتنمی است برای آنکه احترامم را به جنابعالی و مردم تانزانیا، برای پایمردی در راه کسب استقلال و مبارزه با استثمار ابراز دارم.
	آقای رییس جمهور
	علائق تاریخی وفرهنگی میان شما و ما به دهه های دور باز می گردد. سیاست های مستقل، اهداف غیرمتعهدانه، عدم وابستگی به شرق و غرب، هم سویی مواضع و همکاری های دو دولت در مجامع بین المللی و پشتیبانی از نهضت های آزادیبخش جهان و به ویژه در منطقه ی جنوب آفریقا، ما را قادر ساخته که فاصله ی جغرافیایی موجود بین جمهوری متحده ی تانزانیا و جمهوری اسلامی ایران را پر کرده. پیوندهای دوستی را برقرار کنیم. از اینرو جمهوری متحده ی تانزانیا می تواند نسبت به اراده ی قاطع دولت ایران بر توسعه و استحکام همکاری های صمیمانه جمهوری اسلامی ایران با آن کشور مطمئن باشد. بی تردید تلاش طرفین و دیدارهای متقابل هیأت های عالی کمک خواهد کرد تا زمینه های زیادی برای همکاری های دو جانبه ی سیاسی و فرهنگی، اقتصادی و فنی مورد مطالعه و شناخت قرارگرفته و آینده ی روشن تری از روابط صمیمانه را ترسیم کند.
	آقای رییس جمهور
	حضور جنابعالی که رییس جمهور یک کشور استقلال طلب و آزادیخواه آفریقایی و پیشاهنگ ملتهای مبارز منطقه در مقابله با نژاد پرستی و سیاستهای امپریالیزم می باشید درجمهوری اسلامی ایران روابط گسترده ی سیاسی، اقتصادی و فرهنگی کشور ما با کشورهای قاره ی آفریقا، سفرهای متقابل هیأت های جمهوری اسلامی ایران از آفریقا و هیأتهای آفریقایی از جمهوری اسلامی ایران و بازدید شخص این جانب از کشور شما و سایر کشورهای مترقی خط مقدم مبارزه با رژیم نژادپرست آفریقای جنوبی و بازید جنابعالی وهیأت بلند پایه ی همراه در تهران، حمایت های مستمر مادی و معنوی انقلاب اسلامی ازمبارزات قهرمانانه و خستگی ناپذیر مردم نامیبیا علیه رژیم غاصب آپارتاید در صحنه های بین المللی. و قطع کامل روابط با رژیم نژادپرست در نخستین روزهای پس از پیروزی انقلاب شکوهمند اسلامی، همگی مبین توجه و اهتمام جمهوری اسلامی ایران به قاره ی بزرگ آفریقا و جایگاه ویژه ی این منطقه ی حساس از جهان و سرنوشت مردم مظلوم وستمدیده ی آن، در سیاست خارجی جمهوری اسلامی ایران است. آفریقای همیشه مظلوم،سالها تحت ستم بیگانگان، قلدران و سلطه جویان بوده است و لذا ملت بزرگ ما و مردم آفریقا، با احساس و دردی مشترک از ستم مستکبران و اهداف پلید استعمارگران، علائقی نزدیک، عمیق و صمیمی را دنبال می کنند. در نظر ما مقابله ی جدی همه دولت ها وملت های مترقی با پدیده ی بسیار زشت جامعه بشری، نژادپرستی - یک وظیفه ی تردیدناپذیر است. وجود رژیم های نژادپرستی نظیر آفریقای جنوبی و اسرائیل - هم پیمانان استراتژیک استکبار جهانی و استعمارگران شناخته شده تاریخ معاصر - کاملا محکوم ومورد انزجار و مبارزات مردمی و مشروع ملت های این دو سرزمین غصب شده، که صاحبان واقعی این کشورهایند، مورد تایید ماست.
	ما صمیمانه و با همه ی وجود، مبارزات مردم نامیبیا علیه نژادپرستان پروتوریا را تأیید می کنیم و به پایداری مردم شما و همه ی کشورهای خط مقدم جبهه مبارزه با آپارتاید علیه این رژیم غیر انسانی و قرون وسطایی، با احترام می نگریم.
	دعاهای خیر ما برای پیروزی آنها و آرزوی قلبی ما، توفیق نهایی همگان می باشد.
	آقای رییس جمهور
	رژیم آفریقای جنوبی و رژیم صهیونیستی، در واقع مجریان سیاست های استکباری - وابسته به جناح مستکبر جهان - به ویژه ایالات متحده آمریکا، می باشند. امروز در سرزمین فلسطین عزیز نیز، مردم مقاوم و مظلوم آن به خاطر آزادیخواهی و مقابله با رژیم اشغالگر قدس، مورد حمله سرکوب قرار می گیرند. ولی حالا، تاریخ این سرزمین، حماسه های بزرگ و شورانگیزی ازقهرمانی ها در خود جای داده است متأسفانه باید گفت مماشات مجامع بین المللی درمقابل جنایات مکرر رژیم اشغالگر قدس هیچ چیز جز تشویق این رژیم به ادامه و توسعه اقدامات غیر انسانی و افزون طلبانه اش نیست.
	تجاوز آشکار نظامی اسرائیل به سرزمین لبنان، اعمال فشار، تهدید و شکنجه، کشتار مردم بی دفاع این سرزمین مظلوم، همراه بابمباران های مکرر لبنان، دخالت در سرنوشت و امور داخلی این کشور و تحمیل عناصر دست نشانده ی بیگانه بر مقدرات مردم این سرزمین نیز، همگی شواهدی بر این مدعاست.
	جناب آقای رییس جمهور
	پیروزی انقلاب اسلامی به رؤیاهای رژیم ستمگر و ضد مردمی پادشاهی و سلطه ی استکبار جهانی در کشور ما پایان داد. شعار بلند استقلال و آرمان اصیل نه شرقی و نه غربی موجب خشم دشمنان انقلاب مردمی ما گردید و اجرای توطئه های گوناگون علیه ملت مسلمان و انقلابی ایران در اوج آن تحمیل جنگی هشت ساله و ناخواسته را، مردم مقاوم و ایثارگر ایران، هوشیارانه پاسخ گفتند و بدخواهان را در راه رسیدن به اهداف سلطه جویانه، ناکام ساختند.
	امروز علی‌رغم پذیرش کامل قطعنامه 598 از سوی جمهوری اسلامی ایران، رژیم عراق در راه رسیدن به صلحی با ثبات در منطقه و بازگرداندن آرامش و امنیت به این بخش از جهان، موانع جدی ایجاد می کند. از اینرو انتظار می رود جامعه بین المللی، جنبش عدم تعهد و کشورهای مترقی صلح دوست جهان، با وارد ساختن فشار بر رژیم عراق موجبات استقرار سلحی پایدار در این منطقه مهم ازجهان را فراهم آورند.
	از نظر جمهوری اسلامی ایران، اجرای کامل قطعنامه ی 598 از راه طرح دبیر کل سازمان ملل کمک شایانی به برقراری صلح و امنیت در منطقه خلیج فارس خواهد کرد و بی تردید حفظ ثبات این منطقه در گرو همبستگی منطقه ای ما بین کشورهای این حوضه بسیار مهم است و ما از مناسباتی نو، پایدار و عمیق با همسایگان خود درخلیج فارس داشته باشیم، استقبال کرده ایم و متعتقدیم امنیت خلیج فارس تنها در سایه ی همبستگی کل کشورهای حاشیه ی آن و فقط بوسیله ی خود آنها قابل تأمین است.
	میهمانان گرامی، حضار محترم
	فرصت را مغتنم می شمارم و بار دیگر حضور جناب آقای علی حسن مووینی رییس جمهوری متحده ی تانزانیا و هیأت همراه در جمهوری اسلامی ایران را گرامی می دارم. امیدوارم این بازدید، موجبات گسترش روز افزون و تعمیق بیش از پیش روابط دوستانه ی موجود میان ایران و تانزانیا را فراهم سازد و نتایج ارزشمندی برای دو ملت دوست و مترقی ایران و تانزانیا فراهم آورد.
	متشکرم