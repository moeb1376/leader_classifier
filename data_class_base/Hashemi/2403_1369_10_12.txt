
	بسم‌اللَّه‌الرّحمن‌الرّحیم‌
	الحمدللَّه ربّ‌العالمین الحمدللَّه علی علمه بعد حلمه الحمدللَّه علی حلمه بعد علمه و علی عفوه بعد قدرته و علی طول اناته فی غضبه و هو قادر علی ما یرید و الصّلاة والسّلام علی سیّدنا و نبیّنا ابی‌القاسم محمّد و علی اله الأطیبین الأطهرین المنتجبین الهداة المهدیّین المعصومین‌
	در ابتدا لازم است که از شما مردم عزیز و مبارز و ایثارگر و مؤمن و صادق استان ایلام و شهر ایلام، به خاطر فداکاریهایتان در دوران جنگ تحمیلی و حتّی قبل از آن، به خاطر صبر و استقامت انقلابیتان، به خاطر آگاهیتان از مسایل کشور و خلوص و وفاداریتان نسبت به انقلاب و نظام جمهوری اسلامی، صمیمانه تشکر کنم.
	فرصتی بود که من در این ایام هم به دیدار شما مردم عزیز توفیق پیدا کنم. ما در همه‌ی دوران جنگ، همیشه خاطرات خوبی از شما مردم داشتیم. هم شما و هم همه‌ی ملت ایران، باید خدا را شاکر باشید که مجاهدتهایتان را مؤثر فرمود و شما و ملت ایران را عزیز کرد و اسلام و انقلاب اسلامی را در دنیا سربلند نمود و این نبود، مگر به خاطر فداکاریها و مجاهدتهای شما.
	امروز به برکت فداکاری ملت ایران، ملتهای دیگر بیدار شده‌اند و ملتهای مسلمان به خود آمده‌اند. آن شعله‌ی مقدس و روحیه‌ی انقلابییی که امام(رضوان‌اللَّه تعالیعلیه) در این کشور به وجود آوردند و شما مردم لبیک گفتید و پای آن ایستادید، امروز در سرتاسر دنیای اسلام، دلهای مسلمین عالم را گرم کرده و به خود جذب نموده است. بحمداللَّه انقلاب نسبت به اولین هدفهای خود که عبارت از تثبیت نظام جمهوری اسلامی و حرکت جدی به سمت اسلام و حاکمیت کامل قرآن و بیدار کردن مسلمین عالم و ذلیل کردن قدرتهای استکباری باشد، موفق شد. این، قدمهای اول بود و با مجاهدت شما، این قدمها به هدف رسید.
	هدفهای بعدی هم در پیش روی ملت ایران است که باز مجاهدت و تلاش و وحدت و صمیمیت و همکاری لازم دارد. ان‌شاءاللَّه به لطف الهی و با وحدت و هماهنگی و جدیت و تلاش و مجاهدت شما ملت عزیز ایران اسلامی و پشت سر مسؤولان مخلص و فداکار کشور، باید تمام مشکلاتی که دشمنان اسلام و ایران، بر این ملت تحمیل کرده‌اند و نیز نتایج و عواقب این مشکلات برطرف بشود و به فضل الهی برطرف هم خواهد شد. ان‌شاءاللَّه ایران اسلامی، باید نمونه‌ی کامل یک کشور و جامعه‌ی آباد و سربلند و دارای نشانه‌های پیشرفت مادّی و معنوی بشود. امروز، مسؤولان جمهوری اسلامی، در این راه مشغول تلاشند و ملت هم از آنها حمایت کرده‌اند و باز هم حمایت میکنند.
	شما مردم عزیز، همان‌طور که توانستید با توکل به خدا، سختیهای جنگ و آن بمبارانها و آن فشارهای دشمن را از سر بگذرانید و پیروز بشوید، این مرحله را هم ان‌شاءاللَّه با صبر و استقامتِ انقلابی خواهید گذراند و پیروز خواهید شد. بدانید که هیچکدام از این قدرتهای متکبر و جابر عالم، قادر نیستند ملت ایران را از این راه به عقب بنشانند. ملت ایران، یک ملت قوی و آبدیده شده است. با تمسک به اسلام و به ذیل عنایت اهل‌بیت(علیهم‌السّلام) و با وحدت کلمه، ان‌شاءاللَّه الطاف و تأییدات الهی و دعای حضرت بقیةاللَّه(ارواحنافداه) و روح مطهر امام(ره) شامل حال شما ملت عزیز خواهد بود.
	ما میخواستیم با شما برادران و خواهران و عزیزان ایلامی که این‌همه مجاهدت کرده‌اید، دیداری داشته باشیم. بحمداللَّه امروز این توفیق به دست آمد. امیدواریم هم شما و هم تمام آحاد ملت ایران و هم مسؤولان و همه‌ی ما، ان‌شاءاللَّه با توکل به خدا بتوانیم به وظایف اسلامیمان و به آنچه که خدا از ما خواسته است، عمل کنیم. اگر این بشود، بدانید که هیچ قدرتی بر شما پیروز نخواهد شد و شما تمام مشکلات سر راه را برطرف خواهید کرد و ان‌شاءاللَّه خدای متعال، رفاه مادّی و کمال معنوی را به ملت زبده‌ی برگزیده‌یی مثل مردم ایران اسلامی، عنایت خواهد فرمود.
	خداوند ان‌شاءاللَّه شهدای عزیز شما را با اولیایشان محشور کند. خداوند ان‌شاءاللَّه جانبازان و آزادگان و خانواده‌های شهدا و همه‌ی شماها را مشمول الطاف و رحمت خود قرار بدهد. خداوند ان‌شاءاللَّه از مفقودان ما، خبر خوش به خانواده‌هایشان برساند. خداوند این ملت و کشور را همواره مشمول دعای حضرت بقیةاللَّه(ارواحنافداه) قرار بدهد. خداوند همه‌ی ما را در راه خود هدایت و حمایت بفرماید و شما را مشمول الطاف بیکرانه‌ی خود قرار بدهد.
	والسّلام علیکم و رحمةاللَّه و برکاته‌
	 
	 