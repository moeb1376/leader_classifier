
	بسم‌اللَّه‌الرّحمن‌الرّحیم‌
	از همه‌ی شما برادران و خواهران گرامی که زحمت کشیدید و از نقاط مختلف کشور و راههای دور به این‌جا تشریف آوردید، صمیمانه متشکرم و متقابلاً این حادثه‌ی مصیبت‌بار و عظیم را به شما عزیزان تسلیت عرض میکنم.
	حقیقتاً در این مصیبت بزرگ، فرد و یا جمع خاصی صاحب‌عزا نیست؛ بلکه ملت ایران و امت بزرگ اسلامی در این حادثه‌ی تلخ و دردناک صاحب‌عزا هستند و باید به همه‌ی آنها تسلیت گفت. آنچه امروز برای ملت ایران اهمیت دارد، این است که مسلمانان و مستضعفان سراسر عالم نیز احساس میکنند یتیم شده‌اند و داغدار و عزادار گشته‌اند. امروز چشم آنها به ملت ایران است و هر حرکت و سخن و حادثه‌یی که در کشور ما پدید می‌آید، انعکاس برجسته‌تری در دنیای اسلام دارد.
	اگرچه در ده سال گذشته، به خاطر آن‌که ایران امّ‌القرای اسلام بوده است، همین حساسیت وجود داشته و ملتهای مسلمان - خصوصاً عناصر مؤمن و مبارز و روشنفکر و متعهد در این کشورها - منتظر بوده‌اند که از ایران چه خبری میرسد، اما در این روزهای حساس، ملتهای مسلمان دیگر کشورها، بیشتر تشنه‌ی شنیدن رویدادهای ایران هستند و میخواهند بدانند کانون مرکزی انقلاب اسلامی در چه وضعی است و مردم چه میگویند و چه تصمیم و اراده‌یی دارند. لذا امروز نسبت به گذشته، حرکات و موضعگیریهای شما مردم، تأثیر و اهمیت چند برابر دارد.
	بعد از وفات رهبر عظیم‌الشأن انقلاب(اعلی اللَّه‌مقامه)، که استکبار جهانی و دشمنان کوچک و بزرگ ما مترصد بودند تا شاید بتوانند سوءاستفاده‌یی بکنند، موضع ملت ایران همه‌ی دشمنان را متحیر کرد و امید را به دل دوستان ما - که نگران وضعیت کشور بودند - برگرداند. ضربه‌ی شدید ناشی از فقدان امام بزرگوار برای ملتهای مسلمان در سرتاسر دنیا، ضربه‌یی کاری بود و حقیقتاً آنها را دچار غلق و اضطراب کرد. بخشی از این نگرانی به خاطر آن بود که امام(ره) را از دست داده بودند، و بخشی دیگر به این دلیل بود که نسبت به سرنوشت انقلاب و جمهوری اسلامی نگرانی داشتند. در این میان، موضع ملت ایران، امید را به دلهای مسلمانها در سرتاسر عالم برگرداند. امروز همه‌ی آنها فهمیده‌اند که انقلاب در این کشور کاملاً ریشه دوانده است و نمیتوان آن را تهدید کرد. ایمان شما مردم، این واقعیت را اثبات کرده است.
	اگر در گذشته، آگاهی و ایمان و وفاداری شما نسبت به امام و انقلاب توانست مانع تحقق پیش‌بینیهای دشمنان شود و آنها را ناامید کند، در آینده نیز باید این‌گونه باشد. دشمن در تمام روزهایی که از وقوع این حادثه‌ی مصیبت‌بار گذشته، دایماً مشغول مطالعه روی حوادث ایران بوده‌است. با تحلیلهایی که این روزها از رسانه‌های بیگانه منتشر میشود، میتوان فهمید که دشمن هیچ امیدی برای خود مشاهده نمیکند. البته برای این‌که طرفداران و مزدورانشان مأیوس نشوند، امیدهای واهی و مبهمی را به آنها میدهند و میگویند حرارت و شور و هیجان و وفاداری مردم پایدار نیست و مدت زیادی طول نخواهد کشید که اختلاف و دو دستگی به وجود خواهد آمد! این‌گونه اظهارات دشمن هم برای ما مفید است؛ زیرا ما بخوبی احساس میکنیم که آنها به چه چیزهایی امید بسته‌اند.
	مردم باید با تمام قدرت و امیدواری، در راه ایجاد آینده‌یی بهتر تلاش کنند. چرا باید ملت ایران به آینده‌ی خود و لطف الهی امیدوار نباشد؛ در حالی که تمام رویدادهای این ده سال، حاکی از لطف بیحد و حصر پروردگار نسبت به ما بوده است؟ امام عزیز و بزرگوار نیز همیشه همین احساس را داشتند.
	در یکی از تصمیمهایی که اتخاذ کرده بودند، عرض کردم تصمیمی که شما گرفتید، خیلی به نفع اسلام و جمهوری اسلامی تمام شد. ایشان فرمودند: گمان نکنید این کاری که اتفاق افتاد، قبلاً آن را پیش‌بینی کرده بودم؛ این، کار خدا و کمک او بود. بعد فرمودند: از اول انقلاب تا کنون و در مراحل مختلف، گویی دست قدرتمندی هدایت ما را برعهده دارد. حقیقتاً انسان احساس میکند که دست قدرت پروردگار، ملت و مسؤولان ما را هدایت و کمک میکند.
	البته دست حمایت الهی، بیدلیل بر سر ملتی کشیده نمیشود. علت این‌که خدای متعال لطف خود را شامل حال این ملت کرده و آنها را هدایت میکند، ایمان و عمل صالح مردم است. وقتی این دو عنصر در شخص یا ملتی به وجود آمد، خدا هم او را کمک خواهد کرد.
	بحمداللَّه ایمان و عمل صالح در ملت ما هست و باید برای حفظ و تقویت آن تلاش کرد. وحدت عمومی تمام قشرها و طبقات نیز موجب جلب الطاف و نعمتهای الهی میشود و باید مثل گذشته از آن نگهداری کرد و در میان عامه‌ی مردم گسترش داد. همین یکجا قرار گرفتن عواطف و احساسات و اراده‌ی مردم در فراق امام خویش، نمونه‌یی از وحدت بین اقشار مختلف است که در سرتاسر کشور خود را نشان داده است. این یکپارچگی و وحدت، بسیار باارزش است و باید آن را حفظ کرد.
	بارها گفته‌ام که آینده را بسیار خوب و روشن و امیدبخش و بهتر از گذشته مشاهده میکنم. خدای متعال به پیامبر خود فرمود: «وللاخرة خیر لک من الاولی»(1)؛ یعنی وضعیت آینده‌ی تو بهتر از گذشته خواهد بود. زحماتی که امام عزیزمان با پشتیبانی ملت در طول ده سال گذشته کشیدند، بذری بود که پاشیده شد و ان‌شاءاللَّه در آینده ثمر خواهد داد. مسیرهای سختی که دست نیرومند امام(ره) عبور از آنها را ممکن میساخت، دیگر تکرارشدنی نیست؛ لذا آینده‌ی ما بسیار خوب و روشن و امیدبخش خواهدبود.
	مردم باید حضورشان را در صحنه حفظ کنند و برای دفاع از انقلاب در همه‌ی میدانها آماده باشند؛ ارتباط و اتصال محبت‌آمیز میان خود و مسؤولان، و بالاتر از همه، پیوند خود با خدا را حفظ و مستحکم کنند. روحیه‌ی عبودیت الهی و تسلیم در مقابل پروردگار و کار برای رضای او را - که راز اصلی موفقیتهای ملت و امام ما بود - پاس بداریم؛ مطمئناً فضل و لطف الهی با ما خواهد بود. پیمان و پیوند ما خدایی است؛ به نام او حرکت خواهیم کرد و از او کمک خواهیم گرفت.
	امیدوارم همه‌ی شما در جلب رضایت پروردگار موفق باشید. سلام من را به مردم شهر و دیار خود برسانید.
	والسّلام علیکم و رحمةاللَّه و برکاته‌
	--------------------------------------------------------------------------------
	1) ضحی: 4