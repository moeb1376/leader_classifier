
	بسم‌اللَّه‌الرّحمن‌الرّحیم‌
	از شما برادران خیلی متشکریم که زحمت میکشید و روزها و شبها و سرما و گرما را در این‌جا تحمل میکنید؛ علاوه بر این‌که از خانه و زندگی و شهر و محیط مأنوس خودتان هم دور هستید. ما وظیفه داریم که از شما تشکر کنیم.
	هر کسی بالاخره مسؤولیتی دارد. همه‌ی ما - من، شما، دیگران و همینهایی که مشغول کارند - با یکدیگر همکاریم و درحقیقت یک کار را دنبال میکنیم؛ منتها یک گوشه‌اش دست یک نفر است، یک گوشه‌اش هم دست یک نفر دیگر. مهم این است که کاری را که انجام میدهیم، خوب انجام بدهیم، از نیرویمان کم نگذاریم، برای خدا انجام بدهیم، با اخلاص باشد و سعی کنیم که محیط کار را یک محیط سالم و از همه جهت انقلابی بسازیم.
	البته در مورد نیروهای نظامی - که شماها باشید - و انتظامی، مسأله‌ی مهم انضباط است؛ این را بدانید. انضباط را دست کم نگیرید. انضباط برای شماها واجب است. کار را همان‌طوری که به شماها دستور میدهند، انجام بدهید. آن دستوردهنده هم باید حواسش جمع باشد که چه دستوری میدهد. باید درست و دقیق دستور بدهند. در همه‌جا، تعدی و تجاوز و تخطی از حدود بد است؛ در لباس نظامی و انتظامی بدتر است. شما که لباس پاسداران را به تن دارید - چه وظیفه‌ها و چه برادران پاسدار رسمی - باید بیش از دیگران این چیزها را رعایت کنید.
	غرض، ما از زحمات شما برادران خیلی ممنونیم. ان‌شاءاللَّه که خداوند، هم از ما و هم از شما قبول کند. خداوند به شما و ما قوّت بدهد، تا بتوانیم ان‌شاءاللَّه در پیشگاهش روسفید باشیم. مهم این است که انسان کاری بکند که بتواند نزد خدا جواب آن کار را بدهد و بگوید که چرا این کار را کرده، به چه دلیل کرده و برای چه هدفی انجام داده است. خداوند ان‌شاءاللَّه از شما راضی باشد و الطاف و برکات توجه حضرت ولىّ‌عصر(ارواحنافداه) شامل حالتان گردد. من ان‌شاءاللَّه شما را دعا خواهم کرد.
	والسّلام علیکم و رحمةاللَّه و برکاته‌
	 
	 