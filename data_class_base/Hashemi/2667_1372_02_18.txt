
	بسم‌اللَّه‌الرّحمن‌الرّحیم‌
	 
	خدا را بر این توفیقات پیاپی شاکر، و از صمیم قلب سپاسگزاریم. ابتدا به فارغ‌التّحصیلانی که در این دوره، از این مرکز دانشگاهی علمی و نظامی، فارغ‌التّحصیل شدند؛ همچنین برادرانی که از مرکز علوم دریایی سپاه پاسداران انقلاب اسلامی فارغ‌التّحصیل شدند، و نیز کسانی که امروز سردوشی گرفتند، تبریک عرض میکنم. ان‌شاءاللَّه همه‌تان موفّق باشید.
	 
	یک چیز زیبا در این میدان مشاهده میشود و آن، ترکیب ارتشی و سپاهی است. من باید از مسؤولانی که این ترکیب مطلوب و توأم با مصلحت و از لحاظ معنوی بسیار جالب را به وجود آوردند و در راه آن تلاش کردند، صمیمانه تشکّر کنم. البته نیروی دریایی ارتش و نیروی دریایی سپاه، هر کدام مسؤولیت جداگانه‌ای دارند و هیچ کدام جای دیگری را پر نمیکند. هر دو باید باشند؛ اما در کنار هم و در رابطه‌ای صمیمانه. امروز بحمداللَّه نشانه‌های خوبی از این امر مشاهده میشود و این نشانه‌ها باید روزبه‌روز هم بیشتر شود. آنچه من به هر دو نیرو و هر دو سازمان ارتش و سپاه، کلّاً توصیه میکنم، این است که هرکدام سعی کنند خود را برای مأموریتهایی که امروز انقلاب و کشورشان بر دوش آنها گذاشته است، آماده کنند. برخلاف تبلیغات خصمانه و غرض‌آلودی که در درجه اوّل، صهیونیستهای خائف و نامطمئن، که احساس میکنند هستی و موجودیّتشان در دل اقیانوس عظیم اسلامی که هر لحظه توفانیتر میشود، در خطر است، و در درجه دوم، ازطرف پشتیبانان جهانیشان ودررأس‌آنهاشیطان بزرگ یعنی امریکا میشود؛ ما نه در دریا و نه در خشکی، قصد درآویختن با هیچ کس را، ابتدائاً نداریم.
	 
	تبلیغات میکنند که ایران درصدد نظامیگری است. یا گاهی میگویند ایران منطقه را ناامن میکند. حرفهایی که هر انسان عاقل و اندیشمندی به آن لبخند تمسخر آمیز میزند. منطقه را کسانی ناامن کرده‌اند - و باز هم میکنند - که سالهای متمادی مورد حمایت همین امریکاییها و همپیمانانشان بودند. منطقه را امریکاییها و متّفقینشان ناامن کرده‌اند. ما منطقه خلیج‌فارس و خاورمیانه و همه دنیا را، امن و امان و برخوردار از صلح و دوستىِ ملتها با یکدیگر میخواهیم. ما منافعی در جنگ‌افروزی نداریم. منفعت ما در آرامش است. این را خودِ آنها هم‌میدانند. در باطن میدانند، امّا در تبلیغاتشان، نعل وارونه میزنند. پس‌ما طرفدار صلحیم؛ ما در فکر درآویختن با این و آن نیستیم؛ اما یک ملت زنده، باید هر لحظه بتواند از خود و منافع مشروعش دفاع کند.
	 
	امروز یکی از مناطقی که این دفاع مقدّس و بزرگ و منطقی، در آن زمینه پیدا میکند، منطقه دریاست و شما - چه سپاهی و چه ارتشی - هرکدام باید همه آمادگیهای لازم - آمادگی علمی، عملی، فرماندهی و مدیریّتی؛ آمادگی تجهیزاتی و پشتیبانی و آمادگی انضباطی - را برای خودتان فراهم کنید. هرجا هستید، انتظار ملت ایران و انتظار من - به عنوان خدمتگزار شما و دیگران - همین است. من به مراکز علمی، نظامی علاقه‌مندم، که ترکیبی است از دانش، که خود هنر بزرگ انسانی است و انضباط نظامی، که هنر بزرگ دیگری است. این‌جا هم یکی از همان مراکزعلمی، نظامیاست.
	 
	اما مرکز علمی، نظامی باید از همه جهت، درخشان و پاک باشد. من بار چندمی است که‌به این مرکز میآیم و مایلم این بار این مرکز را از همه جهات، بهتر از دفعات دیگر ببینم. البته گزارشها این‌را نشان میدهد و قراین هم آن را تأیید میکند. شما جوانانی که در این مرکز هستید - چه خودتان، چه اساتیدتان و چه فرماندهانتان - باید بدانید که این مرکز، یک ساحت پاکیزه است و باید آن را، چه به لحاظ اخلاقی و چه به لحاظ عملی و دینی، پاکیزه نگه‌دارید. شما که در این استان مبارزخیز، استان جهاد، استان شهادت، استان اخلاص و در این شهر زندگی میکنید، بایدبرای مردم این شهرو مردم این استان، نمونه‌های تقوا و پرهیزگاری باشید. هم ارتشیها و هم سپاهیها - هر دو - مشمول این سخنانند.
	 
	امیدوارم که روزبه‌روز وضع شما بهتر و پیشرفتتان بیشتر و درخشانتر و چشمگیرتر شود. لازم است این را هم تأکید کنم که در نگهداری ابزار و وسایل در سطح نیرو و استفاده کامل و بهینه از آنها، باید تلاش کنید. سازندگی و نوآوری و تعمیر و نگهداری، جزو وظایف حتمی و مهمِّ شماست.
	 
	ان‌شاءاللَّه موفّق باشید. من باز هم، از خدای متعال، برای شما درخواست توفیق و کمک و هدایت و فضل و رحمتش را میکنم. ان‌شاءاللَّه مشمول تفضّلات ولىّ‌عصر ارواحناله‌الفدا باشید و کاری کنید که دعای آن بزرگوار شامل حال شما شود.
	 
	والسّلام علیکم و رحمةاللَّه و برکاته