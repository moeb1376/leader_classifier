
	بسم‌اللَّه‌الرّحمن‌الرّحیم‌
	متقابلاً این ضایعه‌ی مصیبت‌بار و بسیار سنگین را به جناب‌عالی و دیگر آقایان، که همواره بازوهایی توانا برای امام فقید و عزیزمان بودید، تسلیت عرض میکنم.
	شکی نیست که نقش شخصیتهای روحانی از قبیل جناب‌عالی و برادران عزیز دیگری که سالهاست در این مجمع مشغول کار و تلاش هستند، در تحقق و تثبیت و پیشرفت انقلاب، یک نقش بارز و برجسته بود. البته در آینده هم ان‌شاءاللَّه همین نقش ادامه خواهد داشت و بیشک ملت و هواداران این انقلاب، تأثیر و نقش سازنده و تعیین‌کننده‌ی روحانیت بزرگوار را در اقطار کشور - بخصوص در تهران - که برای تبیین مبانی انقلاب و تحقق و ترویج آن و بسیج نیروهای عظیم ملت تلاش کردند، فراموش نخواهد کرد.
	از این‌که فرمودید به من - برادر و همکار همیشگی خودتان - در انجام این مسؤولیت سنگین کمک خواهید کرد، عمیقاً تشکر میکنم. انتظار هم همین است و بدون این کمک و بدون لطف الهی و دعای حضرت ولىّ‌عصر(عج) و نفس گرم اخیار و صلحا، هیچ‌کار نمیشود کرد.
	امیدوارم که خدای متعال این لطف و فضل را همواره شامل حال من قرار دهد، تا بتوانم از این نیروهای فعال و مخلص و تجربه‌شده و امتحان‌داده، حداکثر استفاده را در راه اهداف بزرگ انقلاب و رسیدن به مقاصدی که مسؤولیت من و امثال من است، بکنم. از اظهارات و تبریکتان صمیمانه متشکرم.
	والسّلام علیکم و رحمةاللَّه و برکاته‌