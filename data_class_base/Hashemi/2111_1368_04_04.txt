
	بسم‌اللَّه‌ الرّحمن‌الرّحیم‌
	متقابلاً این مصیبت بزرگ را به همه‌ی شما برادران و خواهران، خانواده‌های محترم شهدا و فرزندان سنگر و جبهه و جانبازان و امتحان‌داده‌های صحنه‌ی نبرد و علمای اعلام و ائمه‌ی محترم جمعه تسلیت عرض میکنم و از این‌که با زحمت زیاد و به خاطر ادای واجب شرعی، راههای طولانی را طی کردید و به تهران تشریف آوردید، صمیمانه تشکر میکنم.
	حضور مردم در صحنه‌های انقلاب و ایمان آنها به خداوند، دشمنان نظام را مأیوس میکند. دست غیب الهی و قدرت لایزال او، دلها را به طرف اسلام و انقلاب و رهبر معظم و بی‌نظیر آن و نظام جمهوری اسلامی جذب کرد. امام فقید عزیز ما، قدر این توجه عمومی را میدانست. کمتر کسی را دیده‌ایم که به قدر امام، نسبت به مردم از عمق دل احساس محبت و اعتماد کند. او به شجاعت و ایمان و وفا و حضور مردم باور داشت، و مردم هم حقاً و انصافاً پاداش آن اعتماد مطلق را به رهبر و امام بزرگوارشان دادند.
	امتحان عجیبی برای امام(ره) و شما مردم به وجود آمد. آن بزرگوار به مردم باهمان چشمی نگاه میکرد که پیامبران نگاه کرده بودند. پیامبران دنبال آدمهای برجسته و ممتاز نبودند؛ بلکه در پی انسانهای مؤمن و توده‌ی مردم میگشتند؛ «خفضوا اجنحتهم للمؤمنین»(1). امام دنبال خواص نمیگشت، به توده‌ی مردم دل میداد، با آنها حرف میزد و با آنها رابطه داشت؛ همان‌طور که امیرالمؤمنین(ع) به مالک اشتر سفارش میکرد.
	دل دادن به توده و متن مردم و همان کسانی که سنگینترین بارهای دفاع از انقلاب و کشور بر دوش آنهاست، از ویژگیهای امام(ره) بود. مردم هم به آن بزرگوار پاسخ مناسب میدادند و به همین‌خاطر توانستند این انقلاب را از راههای صعب‌العبور و خطرناک عبور دهند و بگذرانند.
	اگر به عقب برگردیم و راههای خطرناکی را که طی کرده‌ایم، نگاه کنیم، وحشت میکنیم. گاهی انسان در میان پیچ‌وخمهای یک جاده‌ی کوهستانی و صعب‌العبور، با احتیاط و دقت قدم برمیدارد؛ بعد که به قله‌ی کوه رسید، پشت سرخود را نگاه میکند و با تعجب میبیند که از چه جاهای خطرناکی عبور کرده است. ده سال گذشته‌ی ما این وضعیت را دارد. جنگ، محاصره‌ی اقتصادی، همدستی قدرتهای بزرگ علیه جمهوری اسلامی، تبانی نیروهای نظامی اروپا و امریکا و ارتجاع علیه ما، توطئه‌های داخلی، نفوذیهای دشمن، طراحی کودتا، نفوذ لیبرالها و ملیگراها و بیاعتقادان به اسلام و مردم، مسیرهای صعب‌العبوری بوده‌اند که ما آنها را باسلامت پشت سر گذاشته‌ایم.
	کسب این موفقیت، در درجه‌ی اول، به خاطر لطف و فضل و دست قدرت و حمایت پروردگار، و در درجه‌ی بعد، پیوند مستحکم شما مردم با امام و رهبر بزرگ خود بوده است. لذا وقتی جای خالی آن‌شخصیت عظیم، همه‌ی دنیا را متوجه ما کرد و دوستانمان نگران و دشمنانمان خوشحال شدند، در این لحظه‌ی حساس، حضور مردمی ملت ایران و پیوندشان با آرمانهای امام(ره) انقلاب را بیمه کرد.
	داشتن روحیه‌ی ایمان و حساسیت و وفا نسبت به اصول انقلاب و اسلام و امام، موهبت بسیار بزرگی است که خداوند آن را بر شما مبارک کند و برایتان نگهدارد و این ایمان و احساسات را، پشتوانه‌ی محکمی برای انقلاب قرار دهد.
	اگر ضعف نشان دهیم، دشمن رحم نخواهد کرد
	از حالا به بعد هم همان وظیفه‌ی پشتیبانی و حساسیت و همت و هوشیاری و بیداری بر دوش همه است. هنوز دشمنهای ما چشم میگردانند تا نقاط ضعف را پیدا کنند و فشار خود را وارد آورند. اگر مردم و قشرهای مختلف و مسؤولان در هر رده‌یی، به دشمن نقطه ضعف نشان دهند، دشمن رحم نخواهد کرد. شما که به شهرهای خود برمیگردید، شاهد شایعه‌پراکنی، اختلاف‌افکنی، نق زدن، کم‌کاری، بدکاری و کارشکنی خواهید بود؛ اینها همان منفذهایی است که دشمن از آن‌جا نفوذ میکند.
	دو دسته از مردم، نفوذ دشمن را تسهیل میکنند: دسته‌ی اول، مغرضها و کسانی که با اسلام و انقلاب و نظام جمهوری اسلامی و روحانیت و حاکمیت ارزشهای اسلامی مخالفند - البته اینها بسیار کم هستند ولی بیاثر نیستند - و دسته‌ی دوم کسانی هستند که غرض ندارند، اما غافل و ناآگاه و بازیخورده‌ی دست مغرضها هستند. دسته‌ی دوم را باید آگاه کرد و نسبت به دسته‌ی اول، مسؤولان بخشهای مختلف کشور تصمیم‌گیری میکنند.
	این‌طور نیست که هرکسی ما را قبول نداشته باشد، ما با او با شدت عمل برخورد کنیم. روش ما این است که با قدرت و تدبیر و بدون عصبانیت برخورد کنیم. ما باید با روش درست واداره‌ی صحیح، دشمن را - اگر باانصاف باشد - به دوست تبدیل کنیم. البته بعضیها غرض‌ورزی و توطئه و شماتت میکنند، که طبیعی است نظام جمهوری اسلامی با اینها برخورد قوی خواهد کرد.
	بنابراین، وظیفه‌ی مردم مؤمن - خصوصاً جوانان - این است که اولاً مغرضان را بشناسند و آنها را با آدم خیرخواه اشتباه نگیرند؛ ثانیاً افراد غافل را آگاه کنند و راه را به آنها نشان دهند. شما جوانها که روحیه ونشاط و توان بالایی دارید، باید مسؤولیت بیشتری را بر دوش خود احساس کنید. آگاه کردن مردم، هوشیار بودن و دشمن را در هر چهره و لباسی شناختن، اساسی‌ترین تکلیف ماست.
	باید ایمان و انگیزه و احساسات را در درون جماعت خود حفظ کنید. به اجتماعات اسلامی از قبیل نماز جمعه و... اهمیت دهید. درصدد باشید با تمام وجود، از انقلاب و نظام مقدس جمهوری اسلامی واسلام عزیز دفاع کنید. نظام جمهوری اسلامی، به برکت همین دفاع مخلصانه و باقدرت مردم، روزبه‌روز ریشه‌دارتر شده است. اگرچه امروز دشمنان ما از توطئه و کید و مکر دست برنمیدارند، اما احساس میکنند که روزبه‌روز توطئه‌های آنها کم‌رنگ‌تر و بیاثرتر میشود.
	در گذشته، توطئه‌ی آنها علیه جمهوری اسلامی، هم آسانتر و هم مؤثرتر بود؛ اما امروز دشمنان جهانی اسلام و مسلمین حس میکنند که توطئه علیه این نظام، هم مشکلتر وهم بیاثرتر است؛ چون این درخت تناور و شجره‌ی طیبه، تا اعماق زمین ریشه دوانده است.
	من به آینده بسیار امیدوارم؛ زیرا اولاً لطف الهی شامل حال مؤمنین است؛ ثانیاً مسؤولان نظام روزبه‌روز مجربتر میشوند؛ و ثالثاً آگاهی مردم در حد بالایی است. باید احساسات و عواطف و حضور شما کمک کند، تا ان‌شاءاللَّه بهترین تلاشها در راه ساختن کشور و اداره‌ی درست آن انجام گیرد. ما هرچه جلوتر میرویم، قدرت اسلام بیشتر میشود و توطئه و مکر دشمن ضعیفتر میگردد. آن روز که دشمن احساس کند دیگر از دستش کاری علیه این نظام برنمی‌آید، مردم نفس راحتی خواهند کشید، و آن روز دور نیست. باید از خدای متعال کمک بخواهیم و از روح مقدس امام عزیز استمداد کنیم، تا رابطه‌ی ما با پروردگار عالم، محکمتر و عمیقتر شود.
	مجدداً از همه‌ی شما برادران و خواهران که از راههای دور و نزدیک تشریف آوردید، تشکر میکنم. سلام من را به مردم شهرهای خود برسانید و از خدای متعال توفیق همه‌ی مسؤولان را در راه انجام وظایفشان بخواهید.
	والسّلام علیکم و رحمةاللَّه و برکاته‌
	--------------------------------------------------------------------------------
	1) نهج‌البلاغه، خطبه‌ی 192