
	بسم‌اللَّه‌الرّحمن‌الرّحیم‌
	ولنبلونّکم بشیء من‌الخوف والجوع و نقص من الاموال والانفس والثّمرات و بشّرالصّابرین. الّذین اذا اصابتهم مصیبة قالوا انّا للَّه و انّا الیه راجعون(1)
	یکبار دیگر از اعماق دل، به شما برادران و خواهران عزیز، همچنین به همه‌ی مردم گیلان و زنجان، تسلیت عرض میکنم. حقیقتاً حادثه‌ی تلخ و پُرخسارتی بود؛ خیلی از عزیزان را از ما گرفت و خیلی از خاندانهای این مناطق را داغدار کرد. البته خدای متعال، برای کسانی که در مقابل همه‌ی حوادث تلخ زندگی صبر کنند، بیتابی نشان ندهند و ناشکری نکنند، اجر بزرگی را آماده کرده است؛ این را مطمئن باشید. مادران، پدران، برادران، خواهران و کسانی که عزیزانی را از دست داده‌اند، بدانند که خدای متعال در مقابل این مصیبت و این سوز غم، برای آنها اجر بزرگی را در نظر گرفته است. البته شرطش همین است که صبر کنید و ناشکری نکنید. بالاخره حادثه‌ی تلخ مرگ نزدیکان، همیشه هست و برای همه وجود دارد. وقتی این حوادث، متراکم میشود و با هم اتفاق میافتد، تلختر میشود. در این صورت، اجرالهی و معنوی آن هم بیشتر است.
	اما آن مطلبی که من به شما مردم عزیز منجیل و همچنین همه‌ی مردم گیلان و زنجان، شهری و روستایی، میخواهم عرض بکنم، این است که اگر شما همت کنید و با این مجاهدتی که امروز اعضای دولت و مردم ایران، برای امداد به شما عزیزان شروع کرده‌اند، همکاری کنید و غبار مصیبت را از خودتان بتکانید و وارد میدان بشوید و بر مصیبتها و دردها فایق بیایید، خدای متعال در مقابل این بلا و مصیبت، نعمت و اجر دنیوی هم به شما خواهد داد. بایستی نه فقط خرابیها ترمیم بشود، بلکه باید گیلان، این شهر منجیل، آن رودبار، آن روستاها و شهرها و بخشها، همه بهتر از اول ان‌شاءاللَّه ساخته بشود. استبعاد نکنید، این خواهد شد.
	امروز بحمداللَّه دستگاه دولت، خودش را خدمتگزار شما به حساب میآورد و هست. واقعاً دولت و مسؤولان، افتخارشان این است که به شما عزیزان و برادران و خواهران خدمت کنند. امکانات را هم از هرجا که کم بگذارند، مطمئناً برای مناطق زلزله‌زده، امکانات لازم را فراهم خواهند کرد. منتها شما، مخصوصاً مردان و جوانان، بلکه همه‌ی قشرها، باید در این سازندگی همت کنید و نقش اول را به عهده بگیرید. شما باید اولین بیل را برای سازندگی به دست بگیرید.
	همه‌ی مناطق زلزله‌زده و سیل‌زده‌یی که من سالهای قبل دیدم و به قصد امداد، به آن‌جا رفتم و امداد کردم و مثل همین قضایای شما را در آن‌جا به چشم خودم دیدم، این‌طور بوده است که هرجا مردم همت کردند و کمکها را جذب نمودند تا خودشان زندگیشان را بسازند، وضع مردم از اول هم بهتر شد. اما اگر خدای نکرده، مردم بنشینند که دیگران بیایند کمک کنند و کارها را راه بیندازند - که شماها این‌طور نیستید و من میدانم که مردم گیلان و زنجان، اهل کار و همت و تلاشند - بدانید که آن مردم، عقب خواهند ماند. برای آن‌طور مردمی، زلزله واقعاً بلاست. برای مردمی که به حرکت در بیایند و تلاش کنند و سینه سپر نمایند و با مصیبت و بلا دست و پنجه نرم کنند، این بلا برمیگردد و نعمت میشود. ان‌شاءاللَّه شما همین‌طور باشید.
	البته مسأله‌ی مسکن را همه گفته‌اند. آقایان مسؤولان محترم، رئیس‌جمهور محترم، آحاد مردم، همه روی مسأله‌ی مسکن تکیه میکنند. واقعش هم این است که مسأله‌ی مسکن، از همه‌ی مسایل مهمتر است. البته فعلاً باید به فکر مسکن موقت بود که مردم بتوانند در زمستانی که در پیش است، سرپناهی داشته باشند، تا ان‌شاءاللَّه با ترتیب و نظم درستی، مسکن دایمی بعداً فراهم بشود.
	من به شما عرض کنم که برادران و خواهران! این مسکن موقت را هم دولت باید کمک کند، تا مردم خودشان بسازند. باید مصالح و پول و امکانات و نقشه بدهند، تا شما بتوانید در محلی که بوده‌اید، یک اتاق برای خودتان بسازید. این، با همت و مردانگی و قدرت و اتکا به نفس و عزت شما مناسبتر است. این کار باید ان‌شاءاللَّه انجام بگیرد. خداوند هم به شما صبر و قوّت خواهد داد.
	این روزهای تلخ، خواهد گذشت. ان‌شاءاللَّه روزهای شیرین و مطلوب که دلهای شما از شادی پُر بشود، به دنبال خواهد رسید. امیدواریم که ان‌شاءاللَّه خداوند هرچه زودتر، آن‌چنان روزها و وضعیتی را برای شما مردم عزیز داغدیده و مصیبت‌دیده نزدیک کند. خداوند ان‌شاءاللَّه به شماها صبر و قوّت بدهد. خداوند ان‌شاءاللَّه امید را در دلهای شما بیش از پیش بکند. خداوند ان‌شاءاللَّه آن قوّت را به شما عطا کند که خودتان در صف مقدّم سازندگی قرار بگیرید.
	من خواستم عرضِ سلامی خدمت شما بکنم. از جناب حجةالاسلام والمسلمین آقای احسانبخش و همچنین جناب آقای تابش خواهش میکنم که سلام من را به همه‌ی مردم عزیز گیلان، مخصوصاً زلزله‌زدگان برسانند. همچنین حضرت آقای موسوی، امام جمعه‌ی محترم زنجان، و جناب آقای باریکبین، امام جمعه‌ی محترم قزوین، و استاندار محترم استان زنجان، سلام من را به مردم مصیبت‌دیده و داغدیده‌ی زنجان هم برسانند. ما هم با شما همدردیم و من شما را دایماً دعا میکنم و غیر از دعا هم ان‌شاءاللَّه هر کاری بتوانیم، برای شما میکنیم.
	والسّلام علیکم و رحمةاللَّه و برکاته‌
	 