
	سفر حضرت‌عالی نقطه عطفی در تاریخ این خطّه از سرزمین اسلامی ما خواهد بود. متشکّر خواهیم شد برای ما بفرمایید که در این سفر وضعیت استان را چگونه مشاهده فرمودید؟
	 
	بسم‌اللَّه‌الرّحمن‌الرّحیم. این سفر برای من یکی از شیرین‌ترین و به‌یادماندنیترین سفرهاست. به خاطر این‌که مردم تبریز و بعضی جاهای دیگری که رفتیم، چنان محبّت و اخلاص و شور و هیجان انقلابی از خود نشان دادند که برای همه افراد که شاهد و ناظر، شگفت‌آور و تحسین‌برانگیز بود. من به نقاط مختلفی از کشور سفر کرده‌ام و سفر میکنم. در همه جا هم با محبّت و استقبال گرم و پرشور مردم روبه‌رو هستم. لکن آنچه که در تبریز مشاهده کردیم، با بقیه مناطق، متفاوت بود. برخورد بسیار محبّت‌آمیز و پرشور و مخلصانه مردم که ناشی از علاقه آنان به انقلاب و اسلام و نظام جمهوری اسلامی است، برای ما شگفت‌آور و فوق‌العاده بود. مردم، از مرد و زن و پیر و جوان، در این چند روز ما را مشمول محبّتهای صادقانه و صمیمانه خودشان کردند. البته جاهای دیگر هم که رفتیم همین‌طور بود. من نسبت به مردم تبریز و آذربایجان، علاقه دیرینه‌ای دارم و آنچه که مشاهده کردم، تا حدود زیادی مسبوق به سابقه بود. از اوّلِ انقلاب تاکنون، هر وقت با مردم تبریز مواجه شدیم - هم من و هم هر یک از عناصر انقلاب - در آنها روحیه‌ای بسیار مؤمنانه و پرشور، همراه با اظهار عمل و فکر در جهت انقلاب مشاهده کردیم.
	 
	مردم تبریز، مردم بسیار خوبی هستند؛ بخصوص که ایمان و غیرت مذهبی آنها، خیلی بالاست. محبّت آنها، خونگرمی شان و علاقه‌شان به مسؤولین، خیلی بالاست. خدمتگزارانِ خودشان را تشویق میکنند، آنها را دوست میدارند و نسبت به آنها ابراز وفاداری میکنند. مردم تبریز و آذربایجان، مردم بسیار وفاداری هستند. البته سفر ما به تبریز، هم برای این بود که با مردم منطقه و استان از نزدیک دیدار کنیم و هم برای این‌که به بعضی از مسائل استان رسیدگی شود و برای برخی از مشکلات که جز با رسیدگی ویژه و مستقیم قابل حل نیست، بلکه ان‌شاءاللَّه بتوانیم راه‌حلی پیدا کنیم. بحمداللَّه دوستانی که با ما در این سفر همراهند، زحمات زیادی کشیدند و توانستند یک مجموعه کار باارزش و خدمات زیادی برای مجموع استان، تدارک ببینند.
	 
	دوستان ما جناب آقای میرزاده و جناب آقای بشارتی از هیأت دولت، با من در این سفر همراهند. برادران دفتر خودمان هم در همکاری و مطالعه و همفکری دائم بودند و همه با هم توانستند پروژه‌های زیاد و کارها و خدمات بسیاری را برای استان تدارک ببینند. البته کارهایی که برای این استان و هر استان دیگری انجام میگیرد، دو نوع است. بعضی از آنها کارهایی است که در برنامه هست و رویش مطالعه انجام گرفته و باید در وقت معیّنی انجام گیرد. مثلاً بودجه معیّنی برای آنها گذاشته میشود و به‌طور طبیعی، انجام‌پذیر است. اما کارهایی که در این‌جا قرار است انجام گیرد، از این قبیل نیست. بعضی از کارها، به‌هرحال، انجام شدنی است. چه ما بیاییم و چه نیاییم، آن کارها انجام میگیرد. اما بعضی از کارهای دیگر هست که خارج از برنامه قرار دارد. مثلاً فرض بفرمایید از دفتر مناطق محروم، بودجه‌ای را برای استان آذربایجان شرقی گذاشتند که کارهایی را انجام میدهد و خدمات زیادی به این استان میرساند. لکن در این سفر، با توجه به نیازهایی که در استان هست، قرار است یک فصل مفصّل و بخش بزرگی از خدمات، علاوه بر آنچه که تصویب شده و قبلاً قرارش گذاشته شده است، در این‌جا انجام گیرد. در این سفرها، همّت ما این نیست کارهایی را که دولت تصویب کرده و بنای انجام آنها را دارد، تسریع کنیم که انجام گیرد. آنها را خودِ دولت، با تدبیر و علاقه‌مندی و پیگیری تمام، انجام میدهد و احتیاجی به این نیست که ما دنبال کنیم. لکن وقتی ما به این‌جا میآییم و به شهرستانها میرویم و در مناطق محروم حضور پیدا میکنیم، مطالبی مطرح میشود؛ استانداران، فرمانداران، مسؤولین محل، مسؤولین دفتر رئیس جمهور در تهران که مخصوص همین کارهای مناطق محرومند، فهرستهایی در اختیار ما میگذارند که میفهمیم سلسله کارهای دیگری هم هست که کمبودهایی دارند و برنامه دولت متوجّه حل آنها نمیشود. ما میگوییم آنها را از محل بودجه‌هایی که برای این کار گذاشته میشود، تأمین کنند.
	 
	خوشبختانه در این سفر هم، از این قبیل بودجه‌ها در نظر گرفته شد. هم برای مناطق محروم استان - مثل منطقه هشترود و اهر و کلیبر و بعضی جاهای دیگر - و هم برای خودِ تبریز، طرحهایی را فراهم کردند. به روستاهای زیادی، ان‌شاءاللَّه آب لوله کشی داده خواهد شد. فضاهای آموزشی زیادی ساخته خواهد شد. جاده‌های زیادی اسفالت خواهد شد یا به وجود خواهد آمد. ورزشگاههای زیادی ساخته خواهد شد و کارهای فراوانِ آموزشی، ان‌شاءاللَّه صورت خواهد گرفت. اینها همه محصول این همکاری و همفکری برادران ماست که نشستند و با هم همکاری کردند. آقای استاندارِ این‌جا هم که بحمداللَّه استاندار فعّالی هستند، همکاری و کمک زیادی کرده‌اند و طرحها آماده شده است. آن‌طور که امروز صبح آقایان به من اطّلاع دادند، بعضی از این طرحها همین امسال تمام خواهد شد. یعنی شروع میشود و تمام میشود. بعضی هم هست که کارِ این مدّت نیست و طولانیتر خواهد بود. یعنی از حالا شروع میشود و ممکن است مثلاً بعد از یکسال یا بیشتر، تمام شود.
	 
	امیدواریم خداوند به آقایان کمک کند تا بتوانند این طرحها را هر چه زودتر انجام دهند. حقیقتاً مردم مؤمن و لایق این استان، سزاوار این هستند که به آنها خدمت شود و برایشان کار صورت گیرد. این، افتخاری است برای هر مسؤول، که برای چنین مردمی کار کند. ان‌شاءاللَّه بتوانند از برکات این کارها، بهره‌مند شوند.
	 
	با توجه به تحولات اخیر، جناب‌عالی به عنوان ولىّ‌امرمسلمین جهان، وظیفه مسلمانان را در این برهه چگونه مشخّص میفرمایید؟
	 
	مسلمانان - آن‌چنان که ما همیشه گفته‌ایم و امروز هم همان را میگوییم - باید به نیروی ذاتی خودشان ایمان پیدا کنند. به ملتهای مسلمان دیگر اطمینان کنند. به احکام اسلامی و ارزشهای اسلامی اهمیت دهند. اتّحاد کلمه پیدا کنند و از های و هوی استکبار هم نترسند. این در درجه اوّل است. این مطلبی است که اخیراً گفتم. یعنی نباید از امریکا، استکبار و دشمن بترسند. از دشمن نترسند. اگر نترسیدند، خیلی از کارها را خواهند توانست انجام دهند و امیدواریم ان‌شاءاللَّه مسلمانان این توفیق را پیدا کنند که این وظیفه بزرگ را انجام دهند.
	 
	حضرت آیت‌اللَّه خامنه‌ای! در طول سفر پربرکتتان به خطّه آذربایجان، ساعاتی را نیز در «لشکر 21 حمزه سیدالشهدا»ی آذربایجان تشریف داشتید و باعث ارتقای توان روحی و رزمی سربازان مملکت امام زمان (عج) شدید. استدعا میکنم بفرمایید آمادگی ارتش جمهوری اسلامی ایران را برای اجرای مأموریتهای محوّله، چگونه ارزیابی میفرمایید؛ همچنین رهنمودی نیز برای فرزندان ارتشیتان داشته باشید.
	 
	نیروی زمینی ارتش جمهوری اسلامی، امروز از چند سال پیش کارآمدتر و آماده‌تر است. این، برداشت ماست. البته در طول چهارده سال گذشته - یا بگوییم دوازده، سیزده سال گذشته - ارتش به‌طور مرتّب از لحاظ آمادگی روحی و سازماندهی و تجهیزاتی که برای یک ارتش لازم است خودش را به آنها مجهّز کند، پیشرفت داشته است. امروز هم بحمداللَّه، ارتش جمهوری اسلامی - از جمله نیروی زمینی - در حال پیشرفت است. با این‌که چندان تجهیزات جدیدی نخریدیم و بر آنچه که در گذشته داشتیم اضافه نکردیم، لکن بحمداللَّه ارتشیها توانستند همان تجهیزاتی را که دارند خوب نگهدارند، بازسازی کنند، احیا کنند و عملیاتی کنند. لذاست که وضع نیروی زمینی، خوب است. در مورد «لشکر 21 حمزه» و کسانی که در آن لشکر مشغول خدمت به نظام جمهوری اسلامی هستند، باید بگویم: این لشکر، از اوّل جنگ، جزو لشکرهای خوب ما بود. من در جبهه، این لشکر را دیدم. در جبهه دزفول و کنار پلِ نادری، همین لشکر بود که به غرب پلِ نادری رفت و بتدریج، آن سرپل را توسعه داد. بنده در آن حال، از این لشکر بازدید کردم. هم سرپلشان را دیده بودم و هم مدتی را در خود لشکر گذرانده بودم و میدانم که لشکر فعّال و کارآمدی است و خدماتی هم داشته است. الان هم فرصت خوبی است برای این لشکر که بتواند خودش را آماده کند. من دیروز به ارتشیها گفتم و حالا هم به این وسیله میگویم که هر یک از آحاد پرسنل این لشکر و سایر لشکرهای نیروی زمینی، باید به فکر این باشند که نیروی نظامی جمهوری اسلامی ایران، متناسب با مردم جمهوری اسلامی ایران باشد. شما ببینید مردم ما چه مردم برجسته‌ای هستند! ارتش ما هم به همان نسبت و اندازه، باید نسبت به بقیه ارتشها، برجستگی روحی و معنوی و کارایی داشته باشد.
	 
	ان‌شاءاللَّه همه موفّق باشند.