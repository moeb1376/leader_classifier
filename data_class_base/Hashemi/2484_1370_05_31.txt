
	این سفر، دومین سفر حضرت‌عالی به مناطق محروم کشور است. ضمن عرض خوش‌آمد به جناب‌عالی، لطفاً بفرمایید علت انتخاب استان لرستان برای انجام این سفر چیست، و بررسی مطالعاتی و اجرایی چه طرحهایی در دستور کار قرار خواهد گرفت؟
	 
	بسم‌اللَّه‌الرّحمن‌الرّحیم. قبلاً اعلام شده بود که سفر به مناطق محروم کشور و دیدار با مردم این مناطق و مشاهده‌ی از نزدیک مشکلات و مسایل آنها را در برنامه‌مان قرار داده‌ایم. استان لرستان، یکی از همان مناطق محروم است؛ من قبلاً هم این را میدانستم. در این سفر هم با تحرکی در برخی از مناطق این استان و شنیدن گزارش مسؤولان، با مشکلات این استان بیشتر آشنا شدم.
	 
	البته مردم استان لرستان، یکی از شجاعترین و بااخلاصترین مردم سراسر کشورند؛ یعنی هم در صحنه‌ی جنگ تحمیلی در طول هشت سال اینها از خودشان شهامت و وفاداری زیادی نشان دادند و شهدای بسیاری دارند و رزمندگان زیادی از این‌جا به جبهه اعزام شدند، و هم در مسایل انقلاب از اول تا حالا این مردم پافشاریشان را بر دین و معارف اسلامی و خط انقلابی حضرت امام(رضوان‌اللَّه تعالیعلیه) نشان دادند. این مردم واقعاً بااخلاصند و حقیقتاً سربازان این انقلابند. این مردم با این همه مشکلات و این همه فداکاری، توقع زیادی هم ابراز نمیکنند؛ اما این، تکلیف را از دوش ما برنمیدارد. مردم لرستان، مردم کم‌توقعی هستند؛ لیکن شاید این، تکلیف را مضاعف هم بکند.
	 
	من با علم به این‌که دولت درصدد است با سرعت هرچه بیشتر مشکلات مناطق محروم را برطرف بکند، و بخصوص امکاناتی هم برای این کار گذاشته است، این‌جا با دقت تفحص کردم. خوشبختانه تصمیمهای خوبی گرفته شده، که امیدواریم ان‌شاءاللَّه تا آخر امسال همه‌ی این تصمیمها شروع بشود. بعضی ممکن است زمان بگیرد و کار ادامه پیدا کند؛ لیکن به فضل الهی و به همت برادران مسؤول، قطعاً این کارها شروع خواهد شد.
	 
	در این سفر، هم جناب آقای میرزاده - معاون محترم جناب آقای رئیس جمهور - با ما هستند، که ایشان را رئیس‌جمهور محترم فرستادند، برای همین که طرحهایی که ممکن است در این‌جا عملی بشود، ایشان آنها را شناسایی کنند و برگردند، تا ان‌شاءاللَّه این کارها انجام بگیرد، و هم جناب آقای بشارتی - رئیس دفتر مناطق محروم ریاست جمهوری - در این سفر همراه ما هستند. هر دو آقایان انصافاً تلاش خوبی کردند و کارهای خوبی را عهده‌دار شدند.
	 
	آن طرحهایی که من میتوانم الان این‌جا بگویم، برای این‌که هم مردم این استان مطلع باشند، و هم مسؤولان در ذهنشان باشد که اینها را ان‌شاءاللَّه دنبال کنند، اینهاست:
	 
	در حدود ده، دوازده طرح مهم هست، که یکی از آنها این است که مجتمع آموزشی عالی این‌جا به دانشگاه تبدیل بشود. این، کمک بسیار مؤثری در رفع محرومیت از این استان خواهد کرد. وقتی متخصصان در این‌جا تربیت شدند و این امکان برای جوانان این‌جا به وجود آمد، طبعاً قدم بزرگی در راه رفع محرومیت برداشته خواهد شد. یک طرح دیگر، عبارت از احداث مجتمع هنری و ورزشی و فرهنگی است که این‌جا جوانان بشدت به آن احتیاج دارند و لازم است که چنین مجتمعی به وجود بیاید. طرح دیگر، توسعه‌ی فرودگاه این‌جاست. الان در فرودگاه خرم‌آباد، همه‌ی هواپیماها نمیتوانند بنشینند. برای رفت‌وآمدها محدودیتی هست؛ مشکل ایجاد میکند. ان‌شاءاللَّه این‌جا هم توسعه پیدا خواهد کرد. قرار شده است که دو دبیرستان شبانه‌روزی در مناطق عشایری به وجود بیاید، تا بچه‌های عشایر - که استعداد خوبی هم دارند - این امکان را پیدا کنند که از تحصیلات دبیرستانی برخوردار باشند. بنا شده که صد کلاس هم در مناطق محروم استان در شهرها و روستاها ایجاد بشود. درصددند که یک بیمارستان 96 تختخوابی در ازنا بسازند. پنجاه خانه‌ی سازمانی هم برای جذب کارشناسان به وجود بیاید؛ چون کارشناسانی که میخواهند به این‌جا بیایند و کارهای عمده‌ی استان را به عهده بگیرند، اینها اگر جا نداشته باشند، آمدنشان مشکل خواهد شد. این کمکی است به این‌که آنها بتوانند بیایند. اجرای عملیات گازرسانی خرم‌آباد هم یکی دیگر از این طرحهاست؛ چون منطقه هم بخصوص بخشی از مناطق سردسیر است و احتیاج مبرمی به گاز دارد. بنا شد که دولت پنج میلیون دلار ارز هم برای تجهیزات بیمارستانی تخصیص بدهد. از این گذشته، دو راه از جاده‌های مهم استان هست؛ یکی بین خرم‌آباد و سپیددشت، یکی هم بین خرم‌آباد و کوهدشت، که این دو راه کمک خواهد کرد، تا ان‌شاءاللَّه ارتباطات استان آسان بشود. قرار شده که یک مرکز تحقیقات دامپروری هم در این‌جا به وجود بیاید؛ چون عشایر با دام سروکار دارند و این مرکز تحقیقات دامپروری خیلی کمک خواهد کرد به این‌که ان‌شاءاللَّه دامپروری استان امکانات بیشتری پیدا کند. بنا شده پنج مرکز تربیت معلم در این‌جا به وجود بیاید؛ که این هم یکی از طرحهاست و کمک میکند به این‌که معلمان بومی در این‌جا رشد پیدا کنند. از اینها گذشته، قرار شده برای ایجاد اشتغال، حداقل صد واحد کارگاهی کارهای سبک و صنایع دستی در مراکز مختلف تأسیس شود. اینها کارهایی است که بنا شده ان‌شاءاللَّه به وسیله‌ی معاون اجرایی آقای رئیس‌جمهور پیگیری شود.
	 
	اعتباراتی که برای این طرحها در نظر گرفته شده، مبالغ قابل توجهی است و همه‌اش مربوط به امسال است. علاوه بر اینها، بنا شد مجموعه اعتباراتی را هم جناب آقای بشارتی دنبال بکنند، که پنجاه پروژه هم آنهاست و مربوط به مناطق محروم میشود. شاید غالب این طرحها در طول امسال ان‌شاءاللَّه عملی بشود؛ یک مقدارش هم ممکن است برای سال 71 بماند.
	 
	علاوه‌ی بر همه‌ی اینها، قرار شد که هفتاد پروژه‌ی متفرق دیگر هم در سراسر استان اجرا شود. این پروژه‌ها، پروژه‌های زودرس است؛ یعنی چیزهایی که سریعاً در دسترس قرار میگیرد - مثل ایجاد جاده و پل و حمام و آبرسانی در روستاها - که اینها را هم دفتر خود ما ان‌شاءاللَّه دنبال خواهد کرد و انجام میدهد.
	 
	مجموعاً آنچه که تعهد شده است در این استان انجام بگیرد، من تصورم این است که کمکی به یک تحرک جدید در این استان خواهد بود. البته برای دولت راه باز است. دولت از این‌که در مناطق محروم کارهای اساسی انجام بگیرد، استقبال میکند.
	 
	بنا شده است ان‌شاءاللَّه بعد از آن‌که ما برگشتیم، از آقای استاندار دعوت کنیم که به تهران بیایند و در هیأت دولت شرکت کنند و طرحهای بزرگ ملی را که مربوط به این استان است - مثل ایجاد سد و امثال آن - در دولت مطرح کنند. ما به تجربه دریافته‌ایم که وقتی موضوعی مربوط به یک منطقه در هیأت دولت مطرح میشود، اگر مسؤول منطقه یا استاندار در آن‌جا حضور پیدا کند و مشکلات منطقه را بیان نماید، خود آقایان وزرا به شوق میآیند که کارهایی را بعلاوه‌ی برنامه‌های معمولیشان انجام بدهند.
	 
	بحمداللَّه دولت، حقیقتاً دولت خدمتگزاری است. وضع شخص رئیس جمهور محترم و عزیزمان که به جای خود روشن است و احتیاج به گفتن ندارد. وزرای ما هم بحمداللَّه تا آن‌جایی که من شناخته‌ام و دیده‌ام، عاشق خدمت به مردم هستند؛ یعنی واقعاً میخواهند به مردم خدمت بکنند. همین‌قدر که زمینه‌ی اجرایی در استان فراهم باشد و مسؤولان استان ان‌شاءاللَّه قدرت جذب داشته باشند، مشکلات به مرور حل خواهد شد.
	 
	در این استان، آقای استاندار بحمداللَّه خوب هستند. ایشان فرد اجرایی فعالی هستند و همکاریشان با دستگاههای مختلف هم خوب است؛ با جناب آقای میانجی امام جمعه‌ی محترم این‌جا هم روابط صمیمانه و دوستانه‌ی خوبی دارند. فکر میکنیم که مجموعاً توان کار در این استان ان‌شاءاللَّه بالا باشد.
	 
	این کارهایی که در این سفر تصمیم گرفته شد انجام بگیرد، مجموعاً زیاد است؛ یعنی طرحهای کوچک و متوسط، حدود صدوبیست طرح میشود. علاوه‌ی بر این، طرحهای بزرگی هم بود که آنها را نیز بیان کردیم. ان‌شاءاللَّه اجرای این طرحها، مقدمه‌ی خیری و طلیعه‌ی برکاتی برای این استان باشد.
	 
	ان‌شاءاللَّه موفق باشید