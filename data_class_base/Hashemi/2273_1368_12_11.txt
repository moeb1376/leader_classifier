
	بسم‌اللَّه‌‌الرّحمن‌الرّحیم
	شما به ایران مسافرت کردید و بحمداللَّه با فضای اسلامی کشور و با مردم ما تا حدودی آشنا شدید و عشق مردم به قرآن را در این‌جا مشاهده کردید. الحمدللَّه در این‌جا فضای معنوی خوبی است. ما هم خوشحالیم که شما را از نزدیک دیدیم و صدایتان را شنیدیم. الحمدللَّه از جهت انس با قرآن و تلاوت این کتاب، توفیقات خدا شامل حال شماست. امیدواریم ان‌شاءاللَّه باز هم سفرهای دیگری را به تهران بیایید. در این‌جا، الحمدللَّه استعداد جوانان برای قرآن خیلی خوب است و در این یازده سال بعد از انقلاب، به نسبت، خیلی پیش رفته است. آقایان اوقاف و سازمان تبلیغات تلاش میکنند و زحمت میکشند.
	آن چیزی که من همیشه وقتی به یاد شما قرّاء میافتم، برایم اهمیت پیدا می‌کند، این است که شما در توجه دادن مستمعان خود به مضامین قرآن، نقش زیادی دارید. واقعاً آن چیزی را که مردم احتیاج دارند از قرآن بفهمند، شما میتوانید به آنها القا کنید. چه‌قدر خوب است که برخی از آیات کریمه‌ی قرآن که مناسب حالِ امروز مسلمین است، در تلاوتهای شما کثیرالتردد باشد. البته همه‌ی آیات قرآن را مردم محتاجند؛ لیکن بعضی از اینها امروز واقعاً بایستی مورد توجه شدید و دایمی مردم باشد: توکل به خدا، نترسیدن از دشمنان خدا، مجاهدت در راه او و امید به فضل و کمک و اعانت الهی و بخصوص وحدت مسلمین. بحمداللَّه آیات کریمه‌ی قرآن، مضامین فراوانی دارد. اگر شما اینها را در تلاوتها و اجتماعاتتان بخوانید و مردم قدری به این مضامین توجه پیدا کنند، خدمت خیلی بزرگی کرده‌اید. یک آیه را که شما خوب میخوانید، گاهی از یک ساعت سخنرانىِ یک نفر که درباره‌ی آن آیه بکند، بیشتر ارزش دارد؛ یعنی این تلاوت، واقعاً انقلابی در روح ایجاد میکند. شکر هر نعمتی، عبارت است از این که انسان آن نعمت را در جای خودش مصرف کند و شکر این صدای خوب و این نَفَس قوی و این آشنایی با رموز تلاوت، همین است که من گفتم.
	نکته‌‌ای که در ذهنم بود به آقایان بگویم، این است که دعاهای خیلی خوبی از طرق شیعه و از اهل بیت روایت شده که واقعاً عالیةالمضامین است و خیلی فوق‌العاده میباشد. من واقعاً به این دعاهایی که در صحاح و در کتب مختلف، روایت شده، نگاه کرده‌ام؛ هیچ وقت به این علوّ مضمون در هیچ جا ندیدم، مثل همین مناجات شعبانیه‌یی که الان در این ایام مستحب است خوانده بشود، یا مثل همین دعای شجرةالنّبوة: «اللّهم صلّ‌علی محمّد و ال محمّد شجرة النّبوة و موضع الرّسالة...». دعاهای خیلی عجیبی است. دلم میخواست که در این سفر فرصت میشد و این دعاها را میخواندید. من یادم رفت به آقایان این سفارش را بکنم، نمیدانم چنین کاری کردند یا نه. البته، دعای کمیل خیلیخوب است؛ لیکن اگر یک وقت حالِ دعاهای این طوری را داشتند و خواندند، به نظرم میرسد که چیز خیلی خوبی خواهد شد و همه‌ی مؤمنین استفاده خواهند کرد و حالِ توجه و توسل زیادی را عاید خواهد نمود. البته، الان چاپ شده‌ی این دعاها در مجموعه‌ها هست؛ اما من میگویم که هم مناجات شعبانیه و هم دعای شجرةالنّبوة و هم مناجات خمس عشرة را - که خیلی عجیب است - به خط نسخ خوبی بنویسند و برای آقایان بفرستند که اگر یک وقت مایل بودند، بخوانند.
	صحیفه‌‌ی سجادیه هم واقعاً کتاب بسیار فوق‌العاده‌ای است. این کتاب، در بین قدما به زبور آل‌محمّد معروف است. دعاهای این بزرگوار، ضمن این که در حد اعلی، استغاثه‌ی به خداست، از معارف اسلامی هم پُراست. یعنی صرفاً دعا نیست؛ بلکه در لباس دعا، همه‌ی معارف اسلامی - توحید، نبوت و ... - تعلیم داده شده است. امشب هم شب ولادت آن حضرت است و ما در این‌جا یک جلد کلام‌اللَّه و یک جلد صحیفه‌ی سجادیه به آقایان هدیه میکنیم.
	از آشنایی با آقایان، خیلی ‌خوشحال شدیم. از انتشار صدایشان در فضای اسلامی کشور خودمان خوشحالیم و از سلامت و قوّت شما نیز خرسندیم. ان‌شاءاللَّه که سی، چهل سال دیگر هم برای این مردم بخوانید.
	امیدواریم که در ایران به شما خوش گذشته باشد. دلم میخواست که آقایان در مشهد بیشتر از این - یعنی یک هفته - بمانند. (قضیت اکثر عمری فی تلک البلدة). حالا عیبی ندارد که چند آیه‌یی هم تلاوت کنند که ما با تلاوت آقایان وداع کنیم.