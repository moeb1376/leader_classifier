
	بسم‌اللَّه‌‌الرّحمن‌‌الرّحیم‌‌
	
	«الحمدللَّه ربّ العالمین. نحمده و نستعینه و نستغفره و نتوکّل علیه و نصّلی و نسلّم علی حبیبه ونجیبه و خیرته فی خلقه؛ سیدنا و نبیّنا ابی‌القاسم محمّد و علی آله الأطیبین الأطهرین المنتجبین، الهداة المهدییّن، سیما بقیةاللَّه فی‌الأرضین و صلّ علی ائمّةالمسلمین و حماة المستضعفین و هداةالمؤمنین. اوصیکم عباداللَّه بتقوی اللَّه.
	
	عید سعید فطر را به همه مسلمانان عالم و بخصوص به مردم عزیز و شریف و مؤمن و مجاهد ایران اسلامی و به شما نمازگزاران و به‌‌ویژه به ایثارگران، خانوده‌‌های شهیدان معظّم، جانبازان عزیز، آزادگان، مفقودان و خانواده‌‌های آنها تبریک عرض میکنم.
	
	آن طوری که از مجموع آنچه مربوط به عید فطر و عید قربان است، استفاده میشود، این روز شریف، روز طهارت و تزکیه و پاکی و پاکیزگی است.در یکی از این دو سوره‌‌ای که در نماز عید خوانده میشود، میفرماید: «قد افلح من تزکّی».(1) یعنی آن کسی که خود را پاکیزه کند و دامان و روح و دل خود را از آلودگیها نجات دهد، از فلاح برخوردار است. فلاح، یعنی موفقیّت در میدان زندگی و رسیدن به هدف آفرینش. در سوره رکعت دوم میفرماید: «قد افلح من زکّیها»(2)؛ عیناً همان مضمون است. یعنی کسی که بتواند جان خود را تزکیه و پاکسازی کند، به فلاح و رستگاری دست یافته است. در هر دو سوره، صحبت از تزکیه و طهارت و پاکیزگی است.
	
	علاوه بر اینها، در این روز، یک واجب مالی وجود دارد که عبارت از ادای زکات فطر است. زکات هم آن تعبیه مالیای است که موجب طهارت انسان میشود: «خذ من اموالهم صدقة تطهّرهم و تزکّیهم بها»(3). گرفتن این واجب و این صدقه‌‌ء مالی از مردم، موجب طهارت روح و پاکسازی آنها از دنائتها و لئامتها و حرص و بخل و بقیه آلودگیهاست.
	
	عزیزان، برادران و خواهران من؛ نمازگزاران عزیز! پس، روز عید فطر، روز طهارت و پاکیزگی است. ممکن است این پاکیزگی، به خاطر آن باشد که یک ماه روزه گرفته‌‌اید، ریاضت کشیده‌‌اید و خود را از آلودگیها پاک کرده‌‌اید. ممکن است علاوه بر این، به خاطر آن باشد که در چنین روزی، با حضور در این میدان عبادت، به عبادت دست‌جمعی روی آورده‌‌اید. به هر حال، مسأله این است که انسانِ مسلمان بعد از ماه رمضان در روز عید فطر، در عرصه طهارت و تزکیه است.
	
	شما خود را تطهیر و تزکیه کردید. اگر روزه درست و نماز عیدِ درست بجا آورده باشید - که البته آورده‌‌اید - این طهارت و این پاکیدامان و این پاکیزگی روح را قدر بدانید. آنچه یک انسان را نجات میدهد، همین پاکیزگی است. آنچه انسانها را گرفتار میکند، آلودگی است؛ آلودگیهای اخلاقی، آلودگیهای ناشی از شهوت و غضب ، آلودگیهای ناشی از حرص و بخل و دیگر ذمائم اخلاقی. انسانها و افرادی از بشر، با همین اخلاق پلید، دنیا را تیره و تار کرده، روی زمین را آلوده ساخته و نعمتهای خدا را کفران نموده‌‌اند.
	
	در نظام جمهوری اسلامی - که نظام الهی و حکومت قرآنی است - انسانها بهتر از دیگر نظامها میتوانند طهارت خود را تأمین کنند. این را قدر بدانید. امروز جهان بشریّت، به پیام تطهیر و تزکیه شما احتیاج دارد. این ظلم و زورگویی و تبعیضی که در سطح جهان است، این تیره روزی انسانها در بسیاری از کشورها، این سردرگمی جوانان در کشورهای پیشرفته‌‌ی دنیا، این روابط نامناسب زن و مرد، این آلودگیهای شهوانی، این آلودگیهای سیاسی و این آلودگیهای مالی، بر اثر آن است که انسانها در صدد تطهیر و تزکیه خود برنیامده‌‌اند. قرآن، ندای تزکیه میدهد. پیامبر مقدّس اسلام، انسانها را تطهیر میکند؛ هم با نمازش، هم با زکاتش، هم با روزه گرفتنش و هم با عید فطرش.
	
	در نظام اسلامی، این فرصت برای همه هست. جوانان عزیز من! پسران و دخترانی که دوران پاکیزگی و نورانیّت دلها و جانها را میگذرانید! شما بیش از دیگران باید قدر دان این طهارت باشید و آن را حفظ کنید. کشور شما به فضل پروردگار و به برکت همین طهارت است که آباد و آزاد خواهد شد، توسعه پیدا خواهد کرد، ویرانیهایش از بین خواهد رفت و فقر و تبعیض و بدبختی و ناملایمهای گوناگون زندگی در آن، محو خواهد شد.
	
	همه باید به سمت خدا حرکت کنند، دست را به سوی خدا دراز کنند، از او کمک بخواهند، سعی کنند که دامان خود را پاک نگهدارند و از آلودگیها پرهیز نمایند. آن کسانی که در مسائل مالی اشتغال دارند، در خطر آلودگی مالی هستند. آن کسانی که در کارهای سیاسی و اجتماعی مشغول کارند، در خطر آلودگیهای آن چنانی هستند.آن کسانی که در معرض شهوات قرار دارند، در خطر آلودگیهای جنسی و شهوانی هستند. آن کسانی که زیردستانی دارند، در خطر آلودگی به ظلم و ستم هستند. آن کسانی که کاری در دست آنهاست، در خطر آلودگی به خیانت در کار هستند.
	
	همه باید مراقب باشند. همه باید مواظب اعمال خود باشند و این مراقبت، همان تقواست که در نماز عید فطر، ما مأمور شده‌‌ایم که خودمان و مستمعمان را امر به تقوا کنیم.
	
	پروردگارا!توفیق تقوا و طهارت و تزکیه و عمل به فرایض و پیمودن صراط مستقیم را به همه ما عنایت فرما.
	
	بسم‌‌اللَّه الرحمن‌‌الرحیم. والعصر.
	
	انّ الانسان لفی خسر. الاّ الّذین امنوا و عملوا الصّالحات و تواصوا بالحقّ و تواصوا بالصّبر.(4)
	
	بسم‌‌اللَّه‌‌الرّحمن‌‌الرّحیم‌‌
	
	الحمدللَّه ربّ العالمین. و الصّلاة و السّلام علی سیّدنا و نبیّنا ابی‌القاسم المصطفی محمّد و علی آله الأطیبین الأطهرین المنتجبین؛ الهداة المهدیّین المعصومین. سیّما علی امیرالمؤمنین و صدّیقة الطّاهرة سیّدة نساء العالمین و الحسن و الحسین سبطی الرّحمة و امامی الهدی و علىّ‌‌بن‌‌الحسین زین‌‌العابدین و محمّدبن علی و جعفربن محمّد و موسیبن جعفر و علىّ‌‌بن موسی و محمّدبن علی و علىّ‌‌بن محمّد و الحسن‌‌بن علىّ و الخلف القائم المهدی حججک علی عبادک و أمنائک فی بلادک و صلّ علی ائمّة المسلمین و حماة المستضعفین و هداة المؤمنین.
	
	اوصیکم عباداللَّه بتقویاللَّه.
	
	آن چیزی که در عرصه عالمِ اسلام چشمگیر است، در درجه اوّل این است که با گذشت هجده سال از پیروزی انقلاب اسلامی و در حالی که دشمنان این انقلاب و برنامه‌‌ریزانِ بر ضدّ آن، انتظار داشتند که به مرور، یاد این انقلاب در سطح عالم کمرنگ شود و به فراموشی گراید؛ علی رغم میل آنها و بر خلاف نظرشان، روز به روز توجّه به این انقلاب و اثر بزرگ تاریخی بی‌نظیر آن - یعنی بیداری اسلامی در کشورهای اسلامی - عمیقتر میشود و این خود یکی از معجزات اسلام و انقلاب است.
	
	البته نقش اوّل در این توجّه عمومی عالم را شما ملت بزرگ ایران دارید. من لازم است به عنوان شکرگزاری از خداوند و از شما مردم، این مطلب را عرض کنم. همه تلاش دشمن این بود که مردم را از عرصه عظیم انقلاب خارج کند. پاسخ شما مردم، آن چنان بوده است که در همه سالهایی که بر این انقلاب میگذرد، در میدانهایی که باید حضور مردم در آن آشکار شود، پاسخ شما به استکبار جهانی، کوبنده‌‌تر و صریحتر و قاطعتر بوده است. یک نمونه، اجتماع عظیم شما در روز جمعه آخر ماه مبارک رمضان امسال - روز قدس - بود. عجیب است که سال هجدهم از اعلام روز قدس، مردم بیشتر ازسال هفدهم شرکت میکنند. سال هفدهم، بیشتر از سال شانزدهم شرکت میکنند. این، چه حرکت و چه همّت و چه لطفی از طرف پروردگار عالم به این ملت بزرگ است!
	
	اجتماعات شما، اجتماع امروز شما در این عرصه عبادت در روز عید فطر، بی‌نظیر است. من به جرأت میتوانم بگویم که چنین نماز عید فطری، در هیچ جای دنیای اسلام تشکیل نمیشود.میتوانم بگویم که در هیچ جای دنیا، این همه جوان در مراسم مذهبی و اسلامی، با این تراکم و شور و شوق شرکت نمیکنند. عزیزان من! البته این را هم بدانید که امروز به برکت انقلاب و جوانان و به برکت حضور شما، تقریباً در همه جای دنیای اسلام، اقبال جوانان به دین و مراسم دینی،بیش از پانزده سال و بیست سال قبل است.
	
	فردا هم روز بیست و دوم بهمن است؛ باز هم همین نمایش عظیم قدرت انقلاب و قدرت ملت ایران در مقابل چشم بینندگان و تحلیلگران و مفسّران جهانی قرار خواهد گرفت. البته این را در تبلیغاتِ خود نمیگویند. در رادیوها طور دیگری حرف میزنند؛ اما خودشان میدانند که چه خبر است. اگر چشمهای سرشار از دشمنی و عداوت نسبت به این انقلاب و این ملت، اجتماع عظیم روز قدس را نمیدیدند و آن دلهای پرکینه، خشمگین نمیشدند، نمیرفتند در خبرگزاریها و تلکسهای بین‌‌المللی اعلان کنند که جمهوری اسلامی برای مراسم روز قدس، عدّه‌‌ای را با اتوبوس آورده است! حال که ملت ایران اینها را میشنود، وزن و ارزش تبلیغات جهانی علیه انقلاب، برای او روشن میشود.
	
	آیا این اجتماع عظیم میلیونی در روز قدس، عبارت از جمعیت اتوبوسی بود که دولت، مردم را آن جا جمع کرده بود؟! ببینید، چقدر دلهایشان از حقد و کینه پُر است! اگر نبینند، اگر خشمگین نشوند، این عکس‌‌العمل را نشان نمیدهند. این خبرهای دروغ، عکس‌‌العمل خشم و کینه آنها از حضور شماست. به فضل پروردگار، به کمک الهی و بادست قدرت خداوند، فردا هم یک بار دیگر چشمهای پربغض و دلهای پرکین نسبت به این انقلاب، دچار ناراحتی خواهد شد و خواهد لرزید.
	
	اما به موازات این بیداری و عشق عمومی ملتها به انقلاب و به ملت انقلابی ایران، توطئه دشمن هم روز به روز بیشتر شده است؛ البته بی‌فایده. اگر بنا بود که توطئه دشمن اثر کند، باید اثر میکرد. میبینید که به فضل پروردگار، توطئه دشمن نتوانسته است مقصود آنها را برآورده کند؛ اما به هر حال توطئه میکند. یکی از توطئه‌‌های آنها، ایجاد اختلاف بین کشورهای اسلامی است. یکی از توطئه‌‌های آنها، سرگرم کردن بسیاری از دولتها به چیزهای حقیر و کوچک و غافل کردن آنها از چیزهای عظیم و مهم است. ایجاد بهانه‌‌هایی برای بگو مگو میان کشورهای اسلامی، برای این که بتوانند دشمنیهای دنیای اسلام را از صهیونیستها - که دشمن حقیقی جهان اسلامند - منحرف کنند. در همه جای دنیای اسلام، این کارها را میکنند؛ مخصوص منطقه ما هم نیست. البته در منطقه ما، این معنا شدّت بیشتری دارد.
	
	از روز اوّل انقلاب، تلاش تبلیغاتچیها و سیاستبازهای استکبار، آن بوده است که کشورهای حاشیه خلیج فارس را از جمهوری اسلامی بترساند؛ برای این که بتواند به آنها سلاح بفروشد؛ برای این که بتواند در آن جابرای خود، حضور نظامی تأمین کند. من نمیدانم آیا وقت آن نرسیده است که دلها و ذهنهایی در این کشورها به خود آیند و بفهمند که امریکا خیر آنها را نمیخواهد؛ بفهمند که امریکا و تبلیغاتچیهای صهیونیست در همه جای دنیا - که طرف خطابشان آنها هستند - نیّتشان این است که به خلیج فارس بیایند و حضور نظامی پیدا کنند و منافع اقتصادی نامشروع برای خودشان تأمین نمایند و البته اگر بتوانند، فشاری بر جمهوری اسلامی و ملت ایران باشند؟
	
	بارها دولت، ملت، و همه مسؤولان اعلان کرده‌‌اند که جمهوری اسلامی نسبت به کشورهای همسایه، هیچ‌‌گونه نظر تعرّض‌‌آمیزی ندارد. از اوّل انقلاب هم، این ثابت شده است. هجده سال از انقلاب میگذرد، ما تا به حال به چه کسی حمله کرده‌‌ایم؟ ما کدام تیر را به طرف مرزهای همسایه پرتاب کرده‌‌ایم؟ به طرف ما تیرها پرتاب شد، امّا در این مدّت، ما جز دفاع از خودمان، هیچ کاری نکرده‌‌ایم.
	
	با این که کشور ایران، کشور بزرگی است و ملت ایران، ملت نیرومندی است - این را همه هم میدانند و پی برده‌‌اند که هیچ کدام از کشورهای همسایه ایران، حتی با کمک دیگران نمیتوانند این ملت بزرگ و این کشور نیرومند و پهناور را تحت تأثیر فشارهای خودشان قرار دهند و هر کس جلو بیاید و تعرّض کند، خودش تو دهنی میخورد - با وجود این، ملت و دولت و ارتش و نیروهای مسلّح جمهوری اسلامی، هرگز مقاصد توسعه‌‌طلبانه و متجاوزانه نداشته‌‌اند، باز هم ندارند و بعد از این هم نخواهند داشت. توسعه‌‌طلبی، مطابق با جهان‌‌بینی ما هم نیست. سیاست اسلامی ما، مطلقاً با توسعه‌‌طلبی و تجاوز و این چیزهایی که متعلّق به طواغیت است، سر و کاری ندارد. البته ما به امنیت خودمان و به امنیت منطقه، خیلی اهمیت میدهیم.
	
	همه توجّه کنند که منطقه خلیج فارس، منطقه حسّاسی است. مراقب باشید، دشمنانی که از بیرون این منطقه، به عنوان دوستی با این کشورها به این منطقه میآیند، این منطقه را ناامن نکنند. این نکته را باید همه متوجّه و ملتفت باشند. اگر خدای نکرده این منطقه ناامن شود، بیشترین ضرر به کسانی خواهد خورد که مایه این ناامنی شده‌‌اند و زمینه این ناامنی را فراهم کرده‌‌اند. بیشترین خسارت به آن کشورهایی وارد خواهد آمد که ثروتشان، کشورشان و سرزمینشان را در اختیار متجاوزانِ بیگانه گذاشته‌‌اند.
	
	البته ما امیدواریم چنین وضعی پیش نیاید و به فضل پروردگار ان‌‌شاءاللَّه پیش نخواهد آمد؛ اما اگر خدای نکرده یکی از بیگانگانی که در خلیج فارس حضور پیدا کرده است، دیوانگیای کند و این منطقه را با حرکت نسنجیده‌‌ای ناامن نماید، اوّلین کشورهایی که این آتش دامان آنها را خواهد گرفت، همان کشورهایی هستند که زمینه چنین حضور نامشروعی را فراهم کرده‌‌اند.
	
	خدا را سپاسگزاریم که ملت ایران در میدان سازندگی، با جدیّت مشغول تلاش و حرکت است. به فضل پروردگار، دولت، ملت، مسؤولان کشور، قوّه مجریه، قوّه مقننّه و قوه قضاییه، با برنامه‌‌ریزیهای بلند مدّت و میان مدّت، کارهای خودشان را با دقت انجام میدهند. این ملت، یک ملت زنده است. این کشور، یک کشور زنده است. همه ملتهای زنده دنیا، همین‌‌طورند که کارهای خودشان را بتدریج در طول چند سال سر و سامان میبخشند و این کشور هم به سمت سر و سامان بخشیدن به کارهای خود میرود.
	
	به شما ملت عزیز عرض میکنم که همین حضور در صحنه را حفظ کنید، تا عزّت و اقتدار و قدرت مادّی و معنویتان محفوظ باشد. این اتّفاق کلمه‌‌ای که بحمداللَّه در میان شما برقرار است و دشمن نتوانسته است آن را به هم بزند، حفظ کنید، تا عزّت و اقتدار و آبرو و حیثیت شما در دنیا و تأثیرگذاریتان بر روی ملتهای دیگر، به همین شدّت و قوّت و قدرت و عظمت، باقی بماند.
	
	ان‌‌شاءاللَّه روح مطهّر امام عزیزمان از شما راضی است، ارواح طیّبه شهدای بزرگوار هم از شما راضی هستند. به فضل پروردگار، مشمول دعای بقیةاللَّه‌‌الاعظم ارواحنا فداه قرار خواهید داشت و قرار خواهید گرفت.
	
	بسم‌‌اللَّه الرحمن‌‌الرحیم.
	
	انّا اعطیناک الکوثر. فصل لربک وانحر. ان شانئک هوالابتر.(5)
	
	والسّلام علیکم و رحمةاللَّه و برکاته‌‌
	
	1) اعلی: 14
	
	2) شمس: 9
	
	3) توبه: 103
	
	4) عصر: 4 - 1
	
	5) کوثر: 3 - 1