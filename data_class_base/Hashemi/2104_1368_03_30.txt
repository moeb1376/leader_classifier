
	بسم‌اللَّه‌‌الرّحمن‌الرّحیم‌
	از همه‌‌ی برادران و عزیزانی که این راه طولانی را طی کردند و از شهرهای استان آذربایجان به تهران تشریف آوردند و این شور و حماسه‌ی مخلصانه را درباره‌ی مسایل اساسی امروز، ابراز کردند، صمیمانه متشکرم. همچنین از علمای مکرّم آذربایجان و ائمه‌ی محترم جمعه که در طول این ده سال و در آزمایشهای مختلف انقلاب، پیشاپیش صفوف مردم قرار داشتند و مراحل دشواری را پشت سر گذاشتند، تشکر میکنم.
	از عوامل رشد یک ملت این است که از حادثه‌‌یی که ممکن است به نظر دشمن یک عامل ضعف به حساب آید، از همان حادثه به عنوان عامل قوّت استفاده کند. از سالهای پیش، تحلیل همه‌ی دشمنان ما این بود که با رحلت امام بزرگوار - که رکن اساسی و سنگینترین وزنه‌ی انقلاب و عمود حقیقی خیمه‌ی نظام به حساب میآمدند - انقلاب نابود میشود و وحدت ملت مخدوش میگردد و جمهوری اسلامی دچار ضعف ویا انحلال خواهد شد!
	حقیقتاً اگر کسی با ابزارهای مادّی و با چشم ظاهری تحلیل میکرد، همین نتیجه‌ی قهری و طبیعی را به دست میآورد. در این تحلیل، فقدان امام(ره) عامل تمام شدن همه چیز به حساب میآمد. ملت ما در این امتحان بزرگ، عکس این مطلب را ثابت کرد و از آن حادثه‌یی که عامل ویرانی به حساب میآمد، در جهت ثبات و وحدت و پیشرفت استفاده کرد. بنابراین، با هوشیاری و ایمان مخلصانه‌ی ملت، فقدان امام(ره) به عامل قوّت در نظام جمهوری اسلامی تبدیل شد. امروز رشد وبینش مردم ما، حتّی از مسلمانان صدر اسلام و زمان پیامبر اکرم(ص) نیز بیشتر است؛ زیرا آنها نتوانستند بعد از رحلت آن بزرگوار، وحدت و تحرک و ایمان خود را حفظ کنند؛ اما ملت ما توانست این کار را بکند.
	در این‌جا لازم است که به موضعگیری شما مردم غیور آذربایجان تصریح کنم. البته آنچه شما در طی این چند روزِ بعد از رحلت حضرت امام(ره) انجام دادید که باعث ناامیدی دشمن شد، برای من غیرمنتظره نبود. هرکس آذربایجان را بشناسد، این شور و حماسه را انتظار دارد. آذربایجان در طول ده سال پس از انقلاب، سخت‌ترین امتحانها را با بهترین وجه گذرانده است. هیچ استان و منطقه‌یی از مناطق کشور، با امتحانهای دشواری که آذربایجان با آن مواجه بود و به این خوبی از عهده‌ی آن برآمد، مواجه نشد. از نهضت مشروطیت تا امروز، آذربایجان همیشه در صفوف مقدم خط اسلام و تبعیت از رهبری اسلامی و مقابله با دشمنان قرار داشته است. همین نقاط قوّت، دشمن را مأیوس میکند.
	استکبار جهانی به زمینه‌‌های بروز اختلافات قومی و مذهبی و منطقه‌یی و سلیقه‌یی و سیاسی در میان ملت ما دل بسته بود. برای یک ملت، هیچ عاملی مضرتر از اختلاف و تفرقه نیست. سم مهلک برای ملتها و تمدنها وانقلابها، اختلاف است. اگر بهترین ملتها دچار اختلاف و دودستگی شوند، همه‌ی نیروی حیاتی خودشان نه تنها از بین میرود، بلکه در جهت ویرانی کشور به کار میافتد.
	تا امام بزرگوار - آن مظهر وحدت و سرچشمه‌ی جوشان الفت و محبت - در میان آحاد مردم بود، دشمن نتوانست کاری انجام دهد. تمام دلبستگی استکبار این بود که در فقدان امام، وارد صحنه شود. امروز بحمداللَّه ملت ما در یک انسجام اعجاب‌انگیزی قرار دارد. ما باید در برابر این نعمت بزرگ الهی، به دستور خدا عمل کنیم. اگر کفران نعمت شد، نعمتِ اعطا شده زایل میگردد. این الفت و محبت میان دلهای مردم را خدا به وجود آورد. دست خدا با این ملت بود که موجب شد دلها به هم نزدیک شوند.
	در صدر اسلام هم خدای متعال به پیامبر خود همین نکته را فرمود: «لو انفقت ما فی الارض جمیعا ما الّفت بین قلوبهم ولکنّ اللَّه الّف بینهم»(1). خدا دل‌های شما را به هم نزدیک کرد. او احساس محبت و صمیمیت و فشردگی صفوف برای دفاع از انقلاب را به شما داد. شکر نعمت اعطا شده آن است که ما این محبت و الفت را در دل و عمل و زبان خودمان حفظ کنیم. دشمن بیکار نمینشیند؛ او دایماً مشغول ایجاد شر و فساد است.
	برادران و خواهران! انقلاب بزرگ اسلامی ما، تمام مسلمانان دنیا را امیدوار کرده است. اگر مسلمانان در شرق وغرب عالم و در آسیا و اروپا و آفریقا، برای ارتحال امام(ره) عزادار میشوند و مثل ملت ایران عزاداری میکنند، به دلیل امیدی است که حرکت ملت ایران به رهبری امام در دلهای آنها به وجود آورده است. آنها امام بزرگوار ما را مظهر آرزوها و امیدهای خودشان به حساب میآوردند؛ لذا در غم آن عزیز، آن‌گونه عزاداری میکردند. انقلاب ما در دلهای مسلمانها امید به وجود آورده است. ما باید این امیدواری را حفظ کنیم. در صورتی این امید حفظ خواهد شد که در همان خط و راهی که امام عزیز، ملت و مسؤولان را به سمت اهداف انقلاب حرکت دادند، ادامه‌ی مسیر بدهیم و از هیچ چیز نترسیم.
	دشمن علی‌رغم تظاهر به قدرت، قدرتمند نیست. قدرت استکبار، قدرت مادّی است، و قدرت مادّی توان مقابله با قدرت معنوی و انسانی را ندارد. آن‌جا که دلها و دستها و زبانهای یک ملت با هم یکی باشند و همه در راه هدفهای والای اسلام و انقلاب احساس مسؤولیت کنند، استکبار جهانی و دیگر قدرتها نمیتوانند ضربه وارد کنند و آنها را از میدان خارج سازند. ده سال است که استکبار نسبت به ملت ایران سختگیری میکند؛ اما ثبات ما روزبه‌‌روز بیشتر شده و قدرت کاری ما بالاتر رفته است.
	اعتقاد راسخ دارم که با انسجام و وحدتی که بحمداللَّه امروز در ملت ما وجود دارد و عزم و اراده‌‌یی که همه‌ی اقشار جامعه برای دفاع از انقلاب و جمهوری اسلامی دارند، آینده‌ی ما به مراتب از گذشته بهتر خواهد بود.
	باید آحاد ملت در خط اسلام و پشت سر علمای متعهد و در جهت سازندگی کشور حرکت کنند. حضور مردم در صحنه‌های انتخابات، دشمن را مأیوس میکند و زمینه را برای پیشرفت کشور و آینده‌ی درخشان آن آماده میسازد.
	سلام من را به همه‌‌ی برادران و خواهران آذربایجان شرقی و غربی برسانید. ما قدر صمیمیت‌های شما را خیلی خوب میدانیم. شما مردم آزموده‌یی هستید که از امتحانهای مختلف سربلند و روسفید بیرون آمده‌اید. امیدوارم که ان‌شاءاللَّه در آینده بتوانید آرزوهای بزرگ اسلامی امام عزیز و فقید را، بهتر وقویتر جامه‌ی عمل و تحقق بپوشانید.
	والسّلام علیکم و رحمةاللَّه و برکاته‌
	--------------------------------------------------------------------------------
	1) انفال: 63