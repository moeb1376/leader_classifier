
	 بسم‌اللَّه‌الرّحمن‌الرّحیم‌
	 خوشحالیم که آقای سام‌نجوما را مجدداً ملاقات میکنیم. دفعات قبل ایشان را به عنوان یک عنصرِ در حال مبارزه میدیدیم؛ اما این دفعه الحمدللَّه ایشان را در وضعیت یک چهره‌ی موفق که به ریاست کشور خودشان رسیده‌اند و توانسته‌اند کشورشان را به سرانجامی برسانند، ملاقات میکنیم. البته موفقیت در آزاد کردن کشور، قدم اول است؛ ان‌شاءاللَّه که در قدمهای بعدی هم موفق باشید و بتوانید کشورتان را بسازید و نظام عادلانه‌یی در آن‌جا برقرار کنید.
	 با تلاش، بر خیلی از مشکلات میشود فایق آمد. آن چشم‌اندازی که امروز از فایق آمدن بر مشکلات داخلی و اقتصادیتان مشاهده میشود، از آن چشم‌اندازی که در روزهای غربت و دوری از کشورتان برای استقلال و تشکیل یک جمهوری مستقل تصویر میشد، خیلی دشوارتر نیست. آن روزها هم خیلیها که به ظواهر امور نگاه میکردند، فکر نمیکردند که با آن اقتداری که علیه ملتهای مظلوم جنوب آفریقا به وجود آمده، ملت نامیبیا بتوانند روی پای خودشان بایستند و مستقل بشوند. البته ما همیشه امیدوار بودیم؛ هم در خصوص ملت شما، و هم در خصوص همه‌ی مسائل و مشکلات ملتهایی که در دنیا هستند و مظلومند. الان هم اعتقادمان همین است که اگر ملتهای کوچک و محاط به مشکلات گوناگون، همت کنند و با یکدیگر متحد شوند و در مقابل زورگویی قدرتهای بزرگ ایستادگی نمایند، میتوانند کارهایشان را پیش ببرند. ملت خود ما نمونه‌ی روشنی هستند که با ایستادگی و پیگیری و اعتماد به نفس و عدم اتکاء به دیگران و با اتکاء به خداوند توانسته‌اند کارهایشان را بحمداللَّه به سامان خوبی برسانند. ما به سرنوشت ملتهای مظلوم و مورد ستم قرار گرفته علاقه‌مندیم و همواره با ملتهای جنوب آفریقا و با خود شماها همکاری هم کرده‌ایم و بعد از این هم امیدواریم که بتوانیم همکاری داشته باشیم. ان‌شاءاللَّه که این سفر، سفر خوب و همراه با توفیقات برای شما باشد.
	 موفق و مؤید باشید