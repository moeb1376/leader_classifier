
	بسم‌اللَّه‌الرّحمن‌الرّحیم‌
	  
	من هم از همه‌ی برادران و خواهرانی که در تدارک اسباب حج امسال زحمت کشیدند، از مسؤولان اجرایی در بخشها و دستگاههای مختلف، مخصوصاً از جناب آقای ریشهری که زحمت کشیدند و این کار بزرگ را تعقیب کردند و وسایل حج امسال این ملت عزیز و عظیم‌الشأن را فراهم نمودند، صمیمانه تشکر میکنم. ان‌شاءاللَّه شکر و سپاس الهی و قبول ذات مقدس پروردگار آن‌وقتی خواهد شد که این مراسم بزرگ، آن‌چنانی که مورد رضای اوست و با همان جهتگیری که اسلام برای ما ترسیم کرده و امام عزیزمان تجدید نموده است، انجام بگیرد.
	 
	این وظیفه‌ی همه است که سعی کنند حج را مایه‌ی آبروی اسلام، و بخصوص برای ما ایرانیها، مایه‌ی آبروی امام قرار بدهند. همه‌ی آحاد برادران و خواهران مؤمنی که به حج میروند، جا دارد که حج را یک امر کاملاً شخصی به حساب نیاورند. یکوقت عبادت و واجبی برعهده‌ی کسی است، میرود انجام میدهد و برمیگردد؛ ولی قضیه فقط این نیست؛ این بخشی از قضیه است.
	 
	هرکدام از حاجیان امسال ما که از ایران حج میکنند، جزیی از یک حرکت عظیم و از یک کار بزرگ جهانی و اسلامی و انقلابی و سیاسی و عبادی هستند؛ باید خودشان را جزیی از این مجموعه به حساب بیاورند و آن‌گونه عمل کنند. پس، لازمه‌ی این احساس آن است که همه مراقب رفتار خودشان باشند. در اخلاق، در برخورد با مسلمین سایر کشورها، در چگونگی رفتار، در خانه، در مسیر، در حرم، در هنگام ادای مناسک - هرجا که هستند - رفتار و اخلاق خود را طوری بکنند که برای اسلام و انقلاب و امام مایه‌ی آبرو باشد.
	 
	همه باید این نکات را رعایت کنند؛ منتها هرچه به طرف مسؤولیت و معرفت بیشتر حرکت میکنند - که نوبت به امثال شما برادران و خواهران میرسد - باید بیشتر رعایت کنند. بعضی از عاداتی که در بین مردم هست، باید کم بشود و تحت‌الشعاع جنبه‌ی حج قرار بگیرد. نمیگوییم بعضی از خریدها بکلی موقوف بشود، لیکن در حدی باشد که مساسی با حیثیت جامعه‌ی انقلابی و ملت بزرگ ما پیدا نکند.
	 
	امیدواریم که ان‌شاءاللَّه این سفر مورد توجه و نظر حضرت ولىّ‌عصر (ارواحنا فداه) قرار بگیرد. همه‌ی شما، چه در آن‌جا و چه در هنگام اجرای مناسک، مشمول تفضلات آن بزرگوار باشید و بهره ببرید و ان‌شاءاللَّه با اعمال مقبول الهی مراجعت کنید.
	 
	والسّلام علیکم و رحمةاللَّه و برکاته‌
	 
	 
	 
	 
	 