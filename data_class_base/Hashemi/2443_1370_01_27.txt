
	 بسم‌اللَّه‌الرّحمن‌الرّحیم‌
	
	عید سعید فطر را به همه‌ی ملت عزیز ایران و مسلمین جهان، بخصوص به شما برادران عزیز نیروی انتظامی جمهوری اسلامی ایران، تبریک عرض میکنم. ان‌شاءاللَّه این عید، سرآغاز مرحله‌ی مبارکی برای نیروهای نظامی و انتظامی ما باشد.
	 
	بحمداللَّه در مورد نیروی انتظامی، عمده‌ی کارها، یعنی تصمیم‌گیری و گذراندن قانون، بخصوص اجرای خیلی سریع و فشرده و پُرحجم و مدبرانه، انجام شده است. آنچه که باقی است، این است که این نیروی انتظامی یکپارچه، عملاً قابلیتها و کاراییهای خود را اثبات کند.
	 
	امنیت، مسأله‌ی اساسی و مهمی است. نظم اجتماعی، یک مسأله‌ی درجه‌ی اول است. کارایی مطلوب هر جامعه، در حد نظم مطلوب آن جامعه است. اگر نظم نبود، یا کم بود، از کاراییها کاسته خواهد شد.
	 
	نیروی انتظامی باید نظم و امنیت را طبق شرح وظایفی که قانون برایش معین کرده، در سرتاسر کشور، بخصوص در مناطق مرزی، و بالاخص در برخی از مناطق که گاهی اشراری در آن‌جا نظم و امنیت را مورد اختلال قرار میدهند، به اثبات برساند. این، آن نکته‌ی اصلی و اولی است. باید ثابت کنید که نیروی انتظامی جمهوری اسلامی ایران، این کفایت و کارایی را برای حمل بار امانتی که برعهده‌ی اوست، داراست.
	 
	نکته‌ی مهم دیگر که بدون آن، هدف اولی هم تحقق پیدا نخواهد کرد، عبارت از گسترش روح ایمان و تقوا در تمام رده‌های شماست. همه‌ی ما در این کشور سالهای متمادی زندگی کرده‌ایم و از فرهنگ و گذشته‌ها و انعکاسات ذهنی مردم مطلعیم و میدانیم که اگر در گذشته در گوشه‌یی از کشور فرمانده‌ی فعال مؤمن پاکدامنی بود، مردم در آن منطقه، از آن نیروی انتظامىِ زیرفرماندهی آن شخص خشنود، بلکه به آن علاقه‌مند بودند. بعکس، هرجا فرمانده‌یی سست‌ایمان و دارای سایر خصوصیات منفی بود - که دیگر لزومی ندارد تصریح بکنیم - در آن منطقه مردم از آن نیروی انتظامی گله‌مند بودند.
	 
	این، مربوط به سالهای پیش از انقلاب است؛ اما حالا که بحمداللَّه تشکیلات انتظامی کشور، با ایجاد این نیروی کنونی و یکپارچه، به بلوغ خود رسیده است، باید کاری کنید که این ایمان و این طهارت و پاکدامنی و این بلندنظری در مقابل جان و مال و عِرض مردم و استغنای طبع از روی ایمان، همه‌گیر و گسترده بشود. هرجا خلافش دیده شد، مسؤولان نیرو بی‌محابا با آن برخورد کنند. البته سهم عقیدتی، سیاسی در گسترش این روحیه و این احساس و این ایمان، باید سهم قابل توجهی باشد و ان‌شاءاللَّه خواهد بود. امیدواریم که برادران عزیز روحانی موفق بشوند این وظیفه را به بهترین وجهی انجام بدهند و ما در آینده‌ی نه‌چندان‌دور، نیرو را آن‌چنان که مطلوب است، مشاهده کنیم.
	 
	امیدواریم که شما برادران عزیز در هرجا هستید، مشمول توفیقات و الطاف الهی باشید، و وزیر محترم کشور (۱) که حقاً زحمات زیادی کشیده‌اند، همچنان این توجه را به مسایل عمده‌ی این نیرو داشته باشند و ادامه بدهند، تا در جایگاه مناسب و شایسته‌ی خودش قرار بگیرد.
	 
	والسّلام علیکم و رحمةاللَّه و برکاته‌
	 
	۱) حجةالاسلام عبداللَّه نوری
	 
	 
	 