
	بسم‌اللَّه‌الرّحمن‌الرّحیم‌
	متقابلاً این مصیبت جانسوز و جانکاه را به همه‌ی شما برادران و خواهران عزیز که از راههای دور تشریف آوردید و رنج راه را بر خود هموار کردید، صمیمانه تسلیت عرض میکنم. بسیاری از شما با پای پیاده طی طریق کردید و عاشقانه قدم زدید و مزار محبوب و معشوق ملت ایران و قبله‌ی دلهای مشتاقان را در آغوش گرفتید؛ خداوند از شما قبول کند.
	این مصیبت، مصیبت جهان اسلام است؛ بلکه مصیبتی است که از آن، قلب همه‌ی ملتهای مستضعف در رنج است. البته ملت ایران، صاحب‌عزا و داغدار اصلی است. مردم دنیا - چه مسلمانها و چه غیرمسلمانها - به ملت ایران تسلیت میگویند؛ حق هم همین است. این ملتِ بزرگ بود که اولین‌بار به ندای آن قائد آسمانی و راهرو راه انبیا پاسخ مثبت داد. ملت ایران بود که پشت سر او حرکت کرد و به اشاره‌ی او، جان و مال و عزیزان خود را در راه خدا قربانی کرد.
	حقاً در طول تاریخ اسلام، ملت ایران وفادارترین و باصفاترین امتی است که نسبت به امام و پیشوای خود، این‌گونه وفاداری کرده است. بنابراین، جا دارد که در این مصیبت، ملت بزرگ ایران از همه‌ی ملتهای دیگر و مسلمانان عالم، رنج بیشتری ببرد، و نیز جا دارد که مسلمین و مستضعفان عالم، به این ملت تسلیت بگویند.
	یک نکته‌ی اساسی وجود دارد که اگرچه همه‌ی ملت ایران آن را به رأیالعین دیده‌اند، اما شما مردم خوزستان و شهرهای مجاور مرزها، این نکته را واضحتر مشاهده کرده‌اید. نکته این است که آن قدرت و نیرویی که توانست دشمنان را از تعرض و تجاوز به میهن اسلامی مانع شود، نیروی الهی بود. در این واقعیت نباید هیچ شکی کرد. البته نیروی الهی به وسیله‌ی انسانها و در اسباب تجلی و تحقق پیدا میکند؛ اما بین انسانها و لشکرها فرق است. آن مجموعه‌یی که مورد تأیید الهی است، طور دیگری عمل و حرکت میکند و احساس دیگری دارد.
	در طول هشت سال جنگ، بارها مشاهده شد که نیروی دشمن با نیروی ما نابرابر است. دشمن فقط عراق نبود؛ عراق به‌مثابه‌ی دروازه‌یی بود که استکبار جهانی و شرق و غرب از آن به ما تهاجم میکردند. همه فهمیدند و دنیا هم فهمید که سلاحهای فرانسوی و روسی و انگلیسی و غیره در کنار یکدیگر علیه ما تهاجم میکردند و از بسیاری کشورها مزدور میآوردند و دلارهای نفتی را به نفع دشمن ما به کار میانداختند. بنابراین، یک کشور و دولت در مقابل ما نبود؛ بلکه استکبار و اذناب او علیه ما وارد نبرد شده بودند.
	این نیرو، با همه‌ی حجم عظیم ظاهریش، در مقابل عزم ملت ایران که از لحاظ ابزار و تجهیزات با او قابل مقایسه نبود، کارایی نداشت و دیدیم که رزمندگان و بسیجیان و ارتش و سپاه و عشایر و روستاییان و شهریها و دیگر قشرهای مختلف مردم ما، چگونه با حالتی عارفانه در میدان جنگ حضور پیدا میکردند و عاشقانه میجنگیدند و ضربات خود را شبیه ضربات امیرالمؤمنین(علیه‌الصّلاةوالسّلام) در غزوات صدر اسلام، بردشمنان وارد میکردند.
	به همین خاطر، خدای متعال هم به این حرکات و ضربات ناشی از ایمان و انگیزه و اخلاص و عرفان برکت داد و بلای عظیمی را از انقلاب و ملت ایران دفع کرد. این مقوله‌یی است که همه‌ی ملت ایران، مخصوصاً شما مردمی که در نزدیک مرزها بودید و مسایل را دیدید و قضایا را لمس کردید، آن را تجربه کرده‌اید.
	جمله‌یی در وصیت‌نامه‌ی امام عزیزمان هست که هرگز نباید آن را فراموش کنیم. ایشان فرمودند: آن عاملی که انقلاب را به پیروزی رساند، همان عامل، انقلاب را تداوم خواهد داد. یعنی اتکال به خدا و ایمان مردم به اسلام و تصمیم قاطع بر انجام وظیفه‌ی الهی و اسلامی و وحدت کلمه، رمز پیروزی و تداوم انقلاب است. این، یک درس همیشگی برای همه‌ی ماست.
	امروز شاهدیم که بر کشور ما، وحدت و صمیمیت و صفای همگانی حاکم است. این، حادثه‌یی بسیار عظیم و از برکات روح مطهر امام بزرگوار ماست. اخلاص آن مرد بزرگ الهی، بعد از رحلت او هم در فضای این جامعه اثر گذاشت و دلها را به هم انس داد و پیوندها را محکم کرد. اتحاد کلمه و همراهی شما مردم با هم و پیوند محکمی که بین شما و مسؤولان ابراز شد، همه‌ی دنیا آن را دیدند و باعث یأس دشمنان گردید.
	با ورود امام به صحنه‌ی داخلی کشور در سال 57، انقلاب طراوت دیگری یافت و برگ و باری پیدا کرد و ثمربخش شد. لطف خدا بر امام بود که در وجودش این برکات را قرار داد. روح مطهر او در هنگام وفات و عروج ملکوتیش نیز مشمول برکات و لطف الهی شد و موجب گردید تا انقلاب در ایام رحلت آن بزرگوار هم مثل روزهای اول پیروزی، برگ و بار تازه‌تر پیدا کند و از هیمنه و هیبت برخوردار بشود و دشمنان را مأیوس کند.
	ما امروز به برکت امام(ره) میتوانیم از موضع قدرت و قوّت با دنیا حرف بزنیم. هیچ‌کس در دنیا نباید تصور کند که جمهوری اسلامی اندکی در خود احساس ضعف میکند. به فضل پروردگار، ما امور داخلی خودمان را با قوّت و اعتمادبه‌نفسِ کامل پیش خواهیم برد و ارتباطات خارجی را تا آن‌جا که با اصول ما منطبق باشد و برای اسلام و مسلمین و ملت ایران و انقلاب و جمهوری اسلامی مقرون به صلاح و صرفه باشد، با قوّت و قدرت و از موضع بالا گسترش خواهیم داد.
	هیچ دولتی با داشتن سرمایه‌یی که امروز جمهوری اسلامی در دست دارد، ممکن نیست احساس ضعف کند. دولتهایی که دم از قوّت و قدرت میزنند، غالباً - و بلکه عموماً - از سرمایه‌یی که در اختیار جمهوری اسلامی است، محروم و تهیدستند. پول و سلاح، وسیله‌ی قوّت نیست. رژیم منفور پهلوی، هم پول و هم سلاح داشت و از پشتیبانی جهانی برخوردار بود؛ ولی دیدید که چگونه در مدت کوتاهی بکلی منهدم شد و اثری از آثار او در دنیا باقی نماند.
	بسیاری از رژیمهایی که با پول و سلاح و پشتیبانی جهانی، علیالظاهر احساس قدرت میکنند، قدرتشان کاذب است. قدرت حقیقی، با پشتیبانی و عنایت الهی به دست می‌آید، که مظهر آن، حمایت و حضور عظیم مردم در صحنه است. امروز جمهوری اسلامی از این قدرت برخوردار است.
	اگر بخواهیم کشور را آباد کنیم و کشاورزی را که زمینه‌ی مستعدی در کشور ما دارد، رایج ودایر کنیم و صنعت مستقل و متکی به استعداد و علم و تجربه‌ی متخصصان داخلی را به وجود آوریم و راه بیندازیم و علم و تحقیق را در دانشگاهها و مراکز تحقیقاتی کشور توسعه بدهیم و ان‌شاءاللَّه رفاه عمومی را در سطح کشور تا اعماق روستاها پیش ببریم و معنویت و اخلاق و احکام قرآنی و اسلامی را به طور کامل در تمام شؤون این کشور پیاده و محقق کنیم - که به فضل پروردگار همه‌ی این کارها باید صورت گیرد - وسیله و ابزار برای انجام همه‌ی این خواسته‌ها شما مردم هستید، و حضور و ایمان شما این راه را هموار خواهد کرد.
	هرکس امروز سعی کند در مردم اختلاف ایجاد کند، یا آنها را از صحنه دور سازد، درحقیقت به همه‌ی هدفهایی که اشاره شد، ضربه زده است. عوامل تبلیغاتىِ جهانی که با شایعه‌پراکنی و دروغ و فریب سعی میکنند ملت ما را دلسرد کنند، دشمنی حقیقی آنها با همان هدفهایی است که گفته شد؛ چون میدانند اگر ملت دلگرم و امیدوار و در صحنه بود، آن کارها انجام خواهد شد.
	بعضی از خناسان و وسوسه‌گران داخلی - که بحمداللَّه با قدرت و ایمان مردم، نفس آنها قطع، و صداشان ضعیف، و حناشان بیرنگ شده است - باز هم در گوشه و کنار به فعالیت خود مشغولند. اگر میبینید که آنها در اصول مقدس این ملت، مثل «ولایت فقیه» که اساسی‌ترین اصل نظام جمهوری اسلامی است و در ده سال گذشته به برکت آن توانستیم این پیشرفتها را به دست آوریم، خدشه و مناقشه میکنند و دست به شایعه‌پراکنی میزنند و تلاشهای مذبوحانه انجام میدهند، به خاطر این است که نمیخواهند هدفهای بزرگ ملت ایران، به دست جمهوری اسلامی و به وسیله‌ی مؤمنین باللَّه محقق شود.
	این جمله را که امام بزرگوارمان بارها و بارها روی آن تاکید میکردند، به یاد داشته باشید که: رمز همه‌ی پیروزیها، وحدت کلمه و حضور در صحنه است. اگر وحدت کلمه و حضور مردم در صحنه نباشد، ملت ایران نخواهد توانست گامی به جلو بگذارد؛ ولی اگر همه‌ی مردم این رمز را شناختند و حفظ کردند، البته خداوند به آنها کمک خواهد کرد. این وعده‌ی الهی است که: «والّذین جاهدوا فینا لنهدینّهم سبلنا»(1)، «من‌کان للَّه‌کان‌اللَّه له»(2). اینها وعده‌ی حق و صدق و قطعی الهی است.
	بحمداللَّه خدا با ملت ایران است و وجود بزرگوار آن رهبر عالیقدر و انسان والا و بی‌نظیر، واقعاً بزرگترین نعمتها برای ما بوده است. امروز هم کلمات و نصایح او که برای ما باقی مانده، بزرگترین نعمت برای ماست؛ چون کلمات خدا و انبیاست و باید قدرشان را بدانیم و ان‌شاءاللَّه به آنها عمل کنیم.
	مجدداً از همه‌ی شما برادران و خواهران صمیمانه تشکر میکنم؛ مخصوصاً از آقایان علمای محترم و ائمه‌ی جمعه و روحانیون عالیقدر و خانواده‌های معظم شهدا و رزمندگان عزیز که از خوزستان و سایر شهرها به این‌جا تشریف آورده‌اند. خداوند به همه‌ی شما اجر بدهد و ان‌شاءاللَّه توفیقات خودش را برشما مستدام بدارد و همواره لطف خود را برشما نازل کند.
	والسّلام علیکم و رحمةاللَّه و برکاته‌
	--------------------------------------------------------------------------------
	1) عنکبوت: 69
	2) بحارالانوار، ج 85 ، ص 319