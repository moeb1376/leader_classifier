
	 بسم‌اللَّه‌الرّحمن‌الرّحیم‌
	 جلسه‌ی بسیار خوبی بود. امروز جمع برگزیده‌ی مسابقات حفظ و قرائت قرآن در این‌جا تشریف دارند، که هرکدام از اینها برای ما حقیقتاً یک مژده است. این‌که این بچه‌ها این‌گونه عاشقانه به قرآن میپردازند، در پیشگاه خداوند متعال جای سپاس دارد. البته من همین‌جا باید از پدر این بچه‌ی کوچک(۱) و پدر این قراء(۲) و حافظ نوجوان(۳) و اساتید و مربیهایشان(۴) تشکر کنم. ملت ما بدانند که همه‌ی بچه‌های کوچک ما همین استعداد را دارند؛ اما یک همت و یک رسیدگی لازم است تا ما این نوباوگان را با قرآن آشنا کنیم.
	 برادران و خواهران عزیز! سالهای متمادی در این کشور تلاش شد تا بین ملت و قرآن فاصله بیندازند. برای ایجاد فاصله، عمداً تلاش کردند؛ سعیکردند تا قرآن را از زندگی ما بکلی حذف کنند. حذف قرآن از زندگی یعنی چه؟ یعنی قطع رابطه‌ی ملتهای مسلمان با اسلام؛ چون قرآن مشعل اسلام و مشعل هدایت است. آن کسی که با قرآن مأنوس است، قلب و عملش، با آن کسی که با قرآن بی‌ارتباط است، فرق دارد. آن ملتی که با قرآن ارتباط دارد، با آن ملتی که با قرآن بی‌ارتباط است، متفاوت است. امروز دشمنان اسلام دارند بینات قرآن را زیر پا میگذارند؛ برای خاطر این‌که ملتهای ما با قرآن بی‌ارتباطند.
	 امیرالمؤمنین فرمود: «و ما جالس هذا القران احد الّا قام عنه بزیادة أو نقصان: زیادة فی هدی، أو نقصان من عمی»؛ (۵) وقتی از کنار قرآن بلند میشوید، چیزی بر شما افزوده شده است، و آن هدایت است؛ و چیزی از شما کم شده است، و آن کوری و جهالت است. میخواستند این هدایت را از ما بگیرند. کار به جایی رسید که نسل پرورش‌یافته‌ی دوران ستمشاهی اخیر - یعنی این بیست سال قبل از پیروزی انقلاب - در مدارس با قرآن آشنا نشده بود؛ حالا اگر شانسش میگرفت و در جایی دوره‌ی قرآنی، استاد قرآنی، پدر مهربانی، مادر قرآن‌خوانی گیرش میآمد، فبها و نعمة، والّا قرآنی وجود نداشت! انقلاب آمد و قرآن را با جان مردم آمیخت.
	 عزیزان من! قراء قرآن! جوانان پاکدل انقلابی ما! این رابطه را روزبه‌روز با قرآن بیشتر کنید؛ در خانواده‌ها عطر قرآن را در فضا منتشر کنید؛ قرآن را بخوانید و بخوانید؛ در قرآن تدبر کنید. دشمن نمیخواهد مسلمانان آیات قرآن را مثل عَلَم در دست بگیرند؛ چون قرآن تکلیفها را معین کرده است؛ تکلیف مسلمانان را، تکلیف جهاد را، تکلیف زندگی اسلامی و مرگ اسلامی را.
	 ما باید رابطه‌مان را با قرآن روزبه‌روز مستحکمتر کنیم. در خانه‌ها قرآن بخوانید. حتّی در هنگام بیکاری، چنانچه مختصر فراغتی پیدا میکنید، خودتان را به قرآن وصل کنید. هر روز مقداری قرآن بخوانید و آن را فرا بگیرید. این روشهای تجویدی را فرا بگیرید. از این معلمان و اساتیدی که عمدتاً از کشور مصر آمده‌اند، هرچه ممکن است، استفاده کنید. این استاد «ابوالعینین شعیشع» (۶) که یک پیر قرآن است، بنده از سی سال پیش - شاید هم بیشتر - با صدا و نوارهای ایشان آشنا هستم؛ اینها عمرشان را با قرآن گذرانده‌اند؛ اینها کسانی هستند که در این رشته‌ی قرائت و تلاوت قرآن کار کرده‌اند؛ خوب هم کار کرده‌اند؛ حایز مراتب خوب هم شده‌اند. آنچه را که این اساتید قرآن دارند، از آنها فرا بگیرند. البته قرآن یک دریای عمیق و یک بحر واسع است و نهایتی ندارد؛ هرچه پیش بروید - چه در سطح قرآن، چه در اعماق آن - همچنان امکان سیر و پیشرفت و حرکت وجود دارد.
	 ان‌شاءاللَّه که خداوند به همه‌ی شماها توفیق بدهد. بنده از کسانی که تلاش کردند و این مسابقات را برگزار کردند، بسیار تشکر میکنم. از سازمان اوقاف، از شخص جناب آقای امام جمارانی(۷) که واقعاً تلاش کردند و تلاش میکنند، از همکارانشان، از بقیه‌ی برادرانی که در سازمان تبلیغات و در مراکز دیگر به تلاش قرآنی ادامه میدهند، متشکرم. این کارها، همان کارهایی است که ملت ما به آن احتیاج دارد. امیدوارم که ان‌شاءاللَّه روزبه‌روز توفیقاتشان از طرف پروردگار عالم بیشتر باشد. ان‌شاءاللَّه همه‌ی ما با قرآن زندگی کنیم، با قرآن هم بمیریم و در قیامت هم با قرآن محشور بشویم.
	 والسّلام علیکم و رحمةاللَّه و برکاته‌
	 
	 
	۱) غفرانینیا
	۲) حسنیزاده، فروغی، بیات‌
	۳) وطنخواه (حافظ کل قرآن کریم)
	۴) آقایان: علمی، سادات فاطمی، محمّدزاده، معینی
	۵) نهج‌البلاغه، خطبه‌ی ۱۷۶
	۶) وی در سال ۱۳۴۳ ق در منطقه‌ی مصرعلیا متولد شد. مراحل اولیه‌ی قرائت را تحت آموزش خاندان خود تعلیم گرفت و سپس در کنار اساتید فن قرائات، به تکمیل این علم پرداخت. در سال ۱۳۶۰ ق - یعنی در هفده سالگی -برای اولین بار در رادیوی مصر مبادرت به تلاوت قرآن کرد. تلاوتهای استاد شعیشع متوالیاً از کلیه‌ی رادیوهای کشورهای عربی و اسلامی پخش میشود و شهرت این قاری بزرگ و قرائاتش، به تمام مسلمین جهان رسیده است. وی به بسیاری از کشورهای جهان سفر کرده و در آن کشورها به تلاوت قرآن پرداخته است و بارها برای داوری در مسابقات جهانی قرائت قرآن به ایران آمده است.
	۷) نماینده‌ی ولىّ‌فقیه و سرپرست سازمان اوقاف و امور خیریه‌