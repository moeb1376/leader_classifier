
	بسم‌‌اللَّه‌الرّحمن‌الرّحیم‌
	الحمدللَّه ربّ العالمین والصّلاة والسّلام علی سیّدنا و نبیّنا ابی‌القاسم محمّد و علی اله الأطیبین الأطهرین المنتجبین الهداة المهدیّین المعصومین المکرّمین‌
	سیّما بقیّةاللَّه فی‌الارضین‌
	السّلام علیکم یا اهل‌بیت النّبوّة و موضع‌الرّسالة و مختلف‌‌الملائکة و مهبطالوحی و معدن‌الرّحمة و خزّان‌العلم و منتهیالحلم و اصول‌الکرم و قادةالامم و اولیاءالنّعم و عناصرالابرار و دعائم‌الاخیار و ساسةالعباد و ارکان‌البلاد و ابواب‌الایمان و امناءالرّحمن و سلالةالنّبیّین و صفوةالمرسلین و عترة خیرة ربّ‌العالمین و رحمةاللَّه و برکاته ... بابی انتم و امّی و نفسی کیف اصف حسن ثنائکم و احصی جمیل بلائکم و بکم اخرجنا اللَّه من الذّلّ و فرّج عنّا غمرات الکروب و انقذنا من شفا جرف الهلکات و من النّار ... و بموالاتکم تمّت الکلمة و عظمت النّعمة وائتلفت الفرقة(1)
	در ابتدا به همه‌‌ی میهمانان عزیز، چه آن کسانی که از خارج از ایران اسلامی تشریف آورده‌اند و چه کسانی که از اکناف میهن اسلامی مجتمع شده‌اند، خوش‌آمد میگویم و تشکر میکنم که این همت را کردند و این قدم را برداشتند.
	مسأله‌‌ی اهل‌بیت(علیهم‌الصّلاةوالسّلام)، یکی از مهمترین و بزرگترین مسایل اسلام و در ردیف مسایل درجه‌ی اول این دین مقدس است. محبت اهل‌بیت، فریضه‌یی است که مسلمانان عالم از هر فرقه و وابسته به هر جریان و گروهی، آن را پذیرفته‌اند و به آن مباهات میکنند. ما که مفتخر به پیروی از فقه اهل‌بیت مکرّم هستیم و دین را - اصولاً و فروعاً - از آنها آموخته‌ایم، نباید گمان کنیم که محبت اهل‌بیت، مخصوص ماست و نباید اشتباه کنیم و فکر کنیم که اهل‌بیت، فقط متعلق به ما هستند. اهل‌بیت متعلق به اسلامند؛ همچنان که جدشان نبیاکرم، متعلق به اسلام بود. اهل‌بیت متعلق به جهان و تاریخند؛ همچنان که جدشان نبىّ‌اکرم(صلّیاللَّه‌علیه واله‌وسلّم)، متعلق به بشریت و تاریخ بود.
	مهم این است که دنیای اسلام میتواند بر محور دو نقطه‌ی مربوط به اهل‌بیت، اتفاق و اتحاد داشته باشد: یکی محبت است که یک امر عاطفی و عقیدتی است و مسلمین به محبت اهل‌بیت(علیهم‌السّلام) امر شده‌اند و همه آن را قبول کرده‌اند. این نقطه میتواند نقطه‌ی تمرکز عواطف و احساسات همه‌ی مسلمین باشد. نقطه‌ی دوم، آموزش دین و تعلم معارف و احکام الهی به مثابه‌ی عِدل قرآن و به موجب حدیث ثقلین است، که باز این حدیث را شیعه و سنی و فرق مختلف اسلامی روایت کرده‌اند.
	این چیز مهمی است که برافراشتن پرچم اهل‌بیت(علیهم‌‌السّلام) در دنیای اسلام، حقیقتاً میتواند دنیای اسلام و مسلمین را از این دو نقطه‌نظر گرد هم مجتمع کند. امروز این فرصت عظیم در اختیار همه‌ی مسلمین است؛ مخصوصاً آنهایی که مکتب اهل‌بیت را در عمل تحقق بخشیده‌اند و ایماناً و عملاً به آن متصل شده‌اند.
	امروز در ایران اسلامی - که حاکمیت اسلام و قرآن در آن، امیدی به همه‌ی مسلمین عالم داده است - بحمداللَّه پرچم اهل‌بیت در اهتزاز است و ما میبینیم که همه‌ی مسلمین گوشه و کنار عالم، به این نظام و به این جمهوری و به این پرچم و به پرچم متعالی اسلام که در این‌جا در اهتزاز است، احترام میگذارند و از آن احساس عزت میکنند. «بموالاتکم تمّت الکلمة و عظمت النّعمة و ائتلفت الفرقة»(2).امروز لازم است که پیروان مکتب اهل‌بیت، دو کار اساسی را وجهه‌ی همت خود قرار بدهند؛ در مرتبه‌ی اول، با هم آشنا بشوند، همکاری و همفکری بکنند، معضلات را حل کنند، گرهها را باز کنند، احساس خویشاوندی نمایند و در هر نقطه‌یی از دنیا که هستند، بدانند که تعارف آنها با هم و تشکلشان به شکل صحیح، قلب مقدس ولىّ‌‌عصر(ارواحنافداه‌وعجّل‌اللَّه‌تعالیفرجه) را شاد میکند. این بزرگواران، از تفرقه و تشتت و جدایی و بَغضا متنفر بودند؛ اهل وحدت و عامل جمع و شمع انجمن بودند. امروز هم پیروان و علاقه‌مندان آنها، باید این را تأمین کنند.
	دوم این‌که مجموعه‌‌ی پیروان مکتب اهل‌بیت(علیهم‌السّلام)، در هرجای دنیا که هستند، با همه‌ی وجود باور کنند که جزیی از عایله‌ی بزرگ مسلمینند؛ نه به زبان، بلکه با همه‌ی احساس. اگر غیر از این باشد، دشمنان اسلام و اهل‌بیت، حداکثر خشنودی و خوشحالی را پیدا خواهند کرد.
	از مدتها پیش، دشمنان اسلام، علاج کار خود و منویات خبیثشان را در منطقه‌ی اسلامی در این دیدند که مسلمین را متفرق و شعبه شعبه کنند، مشترکاتشان را تضعیف و یا کمرنگ کنند و به چیزهایی که آنها را از هم جدا میکند، تکیه نمایند. بحمداللَّه انقلاب اسلامی و تشکیل جمهوری اسلامی نگذاشت، یا بسیاری از خواسته‌‌ها و اهداف آنها را خنثی کرد.
	امروز در سرتاسر جهان، مذاهب مختلف و پیروان فرق گوناگون اسلامی، به نام جمهوری اسلامی شعار میدهند. امام بزرگوار ما (قدّس‌اللَّه‌نفسه‌الزّکیّه) در اعماق دل توده‌های مسلمان در شرق و غرب عالم جا داشت و آنها بدون توجه به این‌که اهل کدام مذهب و کدام فرقه‌ی اسلامی هستند، او را دوست میداشتند و به او عشق میورزیدند. همین قضیه موجب شد که دشمنان اسلام تلاش کنند، شاید بتوانند ایران اسلامی را از بقیه‌ی مسلمین جدا کنند. امروز در دنیا میلیونها دلار صرف تبلیغات میشود، تا بتوانند عرق و عصبیت فرقه‌یی را در کسانی بیدار کنند و آنها را از جمهوری اسلامی و از مشی انقلاب جدا نمایند. شما باید این را خنثی کنید.
	ما به عنوان عایله‌‌ی تشیع، باید با همه‌ی وجود احساس و اعلام کنیم که معتقد به وحدت جهان اسلام و وحدت پیروان «لااله‌الااللَّه و محمّد رسول‌اللَّه» هستیم. ما امروز در دنیا باید مایه‌ی وحدت بشویم؛ همچنان که همه‌ی ائمه‌ی بزرگوار ما(سلام‌اللَّه‌علیهم) همیشه عامل جمع و وحدت بوده‌اند.
	همه چیز آن بزرگواران الگوست. مبارزه‌ی آنان با قدرتهای ظالم هم الگوست. همه‌ی ائمه‌ی ما بدون استثنا، در راه ایجاد حکومت علوی و حکومت حق الهی مبارزه کردند. سیره‌ی این بزرگواران، در مقابل چشم ماست. ما امروز خوب میفهمیم که آنان چه میکردند. همه‌ی آنان تقیه کردند، و به همین جهت همه‌ی آن بزرگواران بدون استثنا به شهادت رسیدند. تقیه مربوط به میدان مبارزه است؛ «التّقیّة تُرس المؤمن»(3). تُرس (سپر) مربوط به میدان مبارزه است و شهادت نتیجه‌ی آن میباشد. معرفت، عبادت، ایمان، عمل، اخلاص، عرفان، حلم، علم و همه چیز آنان - که حقیقتاً گل سرسبد عالم آفرینشند - برای ما وسیله‌‌ی تبعیت و پیروی است.
	برادران عزیز ما از پیروان مکتب اهل‌بیت(علیهم‌السّلام)! در هرجای دنیا که هستید، این دو نکته را هرگز فراموش نکنید؛ اول، تعارف و ارتباط و وصل و خبرگیری از هم و اطلاع از نظرات هم و کمک به یکدیگر. من اطلاع یافتم که شما خواسته‌اید و ایجاد یک مجمع جهانی را تصویب کرده‌اید. ان‌شاءاللَّه به همت برادران، این را اقدام خواهیم کرد و امیدواریم که در خدمت اسلام و قرآن و وحدت مسلمین و پیشرفت جهان اسلام و به سمت معارف صحیح اسلامی - که متراوش از مکتب اهل‌بیت(علیهم‌‌السّلام) است - این کار واقع بشود.
	آن نکته‌‌ی دوم، همین ایجاد وحدت و مهربانی با فرق دیگر اسلامی است. نگذارید دشمن سوء استفاده کند. نگذارید دشمن به دست برادران، آنها را ضعیف کند و از بین ببرد؛ «و لاتنازعوا فتفشلوا و تذهب ریحکم»(4). در دنیای اسلام، همه را برادر بدانید. امروز مجموعه‌ی اسلام، از سوی دشمنان مورد تهدید است. امروز از سوی قدرتهای استکبار جهانی، اصل دین مورد فشار و تهدید است.
	امریکا و اذنابش خوب فهمیده‌اند که با حاکمیت و شیوع دین و معرفت دینی، نخواهند توانست نظام سلطه‌ی عالمی و جهانی را حفظ کنند. راه موفقیت امریکا و دیگر قدرتها و مرتجعان و حکام ظالم و حلقه‌های زنجیره‌ی سلطه‌ی جهانی این است که مردم از دین و معرفت و ایمان دینی عاری بشوند؛ بیبندوبار، بیایمان، بیعقیده، بیتعصب و بیغیرت دینی بشوند. مردم و ملتها را این‌طور میپسندند. لذا وقتی میبینند از کانونی مثل ایران اسلامی، ایمان و عمل و جهاد تراوش میشود و به همه‌جا پر میکشد، بشدت با آن مبارزه میکنند. امروز همه‌ی قدرتهای مستکبر و ظالم و شیطانی، با اسلام و ایران اسلامی - به عنوان کانون اسلام - مخالفند. ما در چنین وضعیتی، باید با همه‌ی وجود و امکانات، دودستی و محکم به اسلام و وحدت اسلامی بچسبیم و آن را حفظ کنیم.
	در دنیای اسلام، بحمداللَّه بیداری اسلامی به وجود آمده است. صهیونیستهای غاصب، تقریباً بعد از چهل سال آسایش، که جز گاهی چند روزی مختصر حمله‌یی از طرف دولتها شده بود و بعد هم خساراتشان به اضعاف مضاعف از طرف امریکا جبران شده بود، امروز در داخل سرزمینهای فلسطین، از سوی اسلام تهدید میشوند. این اسلام است که آنها را تهدید میکند. سازمانهای فلسطینی، آنها که از دین فارغ و نسبت به آن بیگانه بودند، ناتوانی خودشان را نشان دادند. امروز کار به جایی رسیده است که سردمدارانِ به اصطلاح سازمانهای فلسطینی، به فلسطینیهای داخل سرزمینهای اشغالی و بعضی مناطق دیگر پیغام میدهند که کار را سخت نکنید، ایجاد مشکل نکنید. آنها برای خودشان، مبارزه‌ی حقیقی را مشکل به حساب می‌آورند! سرنوشت حرکتی که از دین جدا باشد، بهتر از این نیست. اما دین، فلسطین را نجات خواهد داد. اسلام، فلسطین را از دست متجاوزان پس خواهد گرفت.
	شما ببینید، در هر گوشه‌ی عالم که مجموعه‌ی مسلمانی هست، از یک طرف احساس هویت اسلامی میکند، و از طرف دیگر سختگیری نسبت به آنها، بیش از دیگران است. نمونه‌ی دیروزی آن، مناطق آذربایجان شوروی و بعضی مناطق دیگر، و نمونه‌ی امروزی آن، کشمیر است. مسلمانان در آن‌جا، حرف حق خودشان را میزنند. آن کسی که از قضایا و سرگذشت کشمیر مطّلع باشد، میداند که آنچه مسلمانان بیچاره‌ی کشمیر میگویند، یک سر سوزن از حق دور نیست. کسانی که آنها را خاموش میکنند، ناحق میگویند. کسانی که به آنها حمله میکنند، عمل ناحق انجام میدهند. متأسفانه دنیا هم به این قضایا، با خونسردی نگاه میکند.
	اگر مسلمین بخواهند از اسلام دفاع کنند، باید خودشان قوی بشوند. ما در ایران اسلامی و در نظام مقدسی که بر پایه‌ی دین و به دست فرزند پیامبر و سلاله‌ی عترت - امام امت(رضوان‌‌اللَّه‌علیه) - پدید آمد، بنا داریم که با همه‌ی توان و با همه‌ی نیروی ملی و ذاتی و ایمانی مردم خودمان، به سمت اقتدار واقعی و حقیقی اسلام پیش برویم و مطمئنیم که خداوند به ما کمک خواهد کرد.
	از این‌که برادران عزیز را در این‌جا زیارت کردم، خیلی خوشحالم. مجدداً به شما خوش‌آمد میگویم. ان‌شاءاللَّه این شروعِ یک حرکت مستمر باشد و در آینده‌ی این حرکت، با تمسک به خواست اهل‌بیت عترت و طهارت(سلام‌اللَّه‌علیهم اجمعین)، همه‌ی ما بتوانیم آن خواستها را تأمین بکنیم و در جهت اهداف آنها پیش برویم و روزبه‌روز قلب مقدس ولىّ‌عصر(ارواحنافداه) را از خودمان خشنود کنیم.
	والسّلام علیکم و رحمةاللَّه و برکاته‌
	 
	 
	1) مفاتیح‌‌الجنان، قسمت‌هایی از زیارت جامعه‌ی کبیره‌
	2) مفاتیح‌‌الجنان، زیارت جامعه‌ی کبیره‌
	3) بحارالانوار، ج 72، ص 394
	4) انفال: 46