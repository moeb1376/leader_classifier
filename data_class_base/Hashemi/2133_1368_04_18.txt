
	بسم‌اللَّه‌الرّحمن‌الرّحیم‌
	متقابلاً این ضایعه‌ی جانسوز و مصیبت‌بار برای جهان اسلام را به یکایک شما برادران و خواهران صمیمانه تسلیت عرض میکنم و توفیق کامل همه‌ی شما عزیزان را از خداوند متعال مسألت میکنم. همچنین لازم میدانم از همه‌ی برادران و خواهرانی که از شهرهای مختلف و اقطار گوناگون کشور و راههای دور و نزدیک تشریف آوردند، مخصوصاً علمای اعلام و ائمه‌ی محترم جمعه و روحانیون معظم و خانواده‌های مکرم شهیدان و جانبازان صمیمانه تشکر کنم.
	در زندگی همه‌ی ملتها و بلکه در زندگی هر انسان فرصتهایی پیش می‌آید که اگر توفیق خدا به کمک آن ملت و فرد بیاید، عقل و هوش او برانگیخته میشود و از آن فرصتها حداکثر استفاده را میکند؛ اما اگر خداوند توفیق ندهد، فرصتها از دست میروند و غالباً هم به آسانی و بزودی تجدید نمیشوند. در تاریخ ملتها از این قبیل حوادث زیاد مشاهده میشود.
	نباید شک کرد که ده سال رهبری عینی و قدرتمندانه‌ی امام بزرگوار و عظیم ما، برای ملت ایران فرصت مغتنمی بود. تا آن‌جا که ما به یاد داریم، بعد از انبیا و ائمه‌ی معصومین(ع)، ملت ما هیچ شخصیت و رهبری را با این عظمت و قدرت و توفیقات هرگز به خود ندیده است. انصافاً ملت ما از این فرصت حداکثر استفاده را کرد. شما مردم باوفا و مؤمن و فداکار، در اطاعت و پیروی از این امام بزرگ و بزرگوار، هیچ کم نگذاشتید.
	وقتی ملت خودمان را با دوران مختلف تاریخ اسلام و ملتهای دیگر مقایسه میکنیم، میبینیم واقعاً ملت ما خیلی بهترند و در بعضی موارد حتّی قابل مقایسه هم نیستند. با دوره‌ی صدر اسلام هم که مقایسه کنیم، باز هم در مجموع ملت ما بهتر و فداکارتر و صادقترند و ایثارشان بیشتر است. البته اگر شخصیتها و چهره‌های برجسته‌ی عهد رسول‌خدا(ص)، مثل صحابه‌ی خاص و نزدیک و حواریون ایشان و شخص امیرالمؤمنین(ع) را در نظر داشته باشیم، مسلماً آنها خیلی ممتاز و کم‌نظیرند.
	شکی نیست که خدای متعال به حسب عمل ملتها به آنها پاداش و جزا میدهد، که گاهی آثار آن را ما میفهمیم و گاهی هم متوجه نمیشویم. آیات کریمه‌ی قرآن دلالت میکنند که اگر ملتی عمل صالح انجام داد و مخصوصاً آن را با ایمان و تقوا همراه کرد، زندگی و دنیا و عزت و استقلال او تأمین خواهدشد؛ حتّی اگر با ایمان و تقوا هم همراه نبود، باز هم خدای متعال پاداش خواهد داد؛ «کلّا نمدّ هولاء و هولاء»(1): هم کسانی که برای دنیا کار میکنند، و هم افرادی که برای آخرت تلاش میکنند، خدای متعال همه را جزا خواهد داد.
	این‌که میبینید بعضی از ملتها دین و تقوا هم ندارند، اما از زندگی مادّی و علیالظاهر مطلوبی برخوردارند، به خاطر آن است که کار دنیا را خوب انجام میدهند؛ منتها این‌گونه زندگی عاقبت خوشی ندارد و با فساد همراه میشود و آن شخص را از بین خواهد برد. تمدن مادّی امروز جهان، این روش زندگی را برگزیده است؛ لیکن ملتی که مؤمن باشد و مثل شما تلاش کند، شکی نیست که خدای متعال به او پاداش خواهدداد. این پاداش فقط مخصوص آخرت نیست؛ بلکه در دنیا هم پاداش داده خواهدشد. پاداش دنیا این است که طبق عملی که انجام داده‌اند، خوشبخت و عزیز خواهندشد و از ذلت و زور و تحمیل بیرون خواهند آمد.
	امروز شاید در بین ملتهای دنیا، ملتی مانند ایران نباشد که از هیچ قدرت خارجی فرمان نبرد و ملاحظه‌ی آنها را نکند و خودش تصمیم بگیرد و راه خودش را انتخاب کند و مستقل باشد. در داخل ایران هم امور کشور در دست خود مردم است. بحمداللَّه بساط حکومتهای استبدادی و زورگو از این کشور برچیده شده است. آنها قرنهای متمادی بر کشور و ملت ما حاکمیت داشتند و مردم کمترین دخالتی در امور خودشان نداشتند.
	در دوران رژیم گذشته، اگر قطع رابطه و یا ایجاد ارتباط میشد؛ اگر معامله‌یی انجام میگرفت و اگر سفری برگزار میگردید، آن کسی که نه نظرش خواسته میشد و نه در جریان امور قرار میگرفت و نه از احترامی برخوردار بود، ملت ایران بود.
	مجلس شورایی هم که در آن وقت وجود داشت، درحقیقت از نمایندگان مردم تشکیل نشده بود، تا آنها ناظر و حاضر کارها باشند. مجلس از دست‌نشانده‌های خود دستگاه و خوانین و زورگوها و گردن‌کلفتهای محلی و متنفذین تشکیل میشد و مردم هم در کناری سرشان پایین و مشغول کار خودشان بودند و با سختی زندگی را میگذراندند و دستگاه نیز ثروت مملکت را برای خودش برمی‌داشت و میفروخت و استفاده میکرد و میخورد و میپاشید و حسابی هم به کسی پس نمیداد!
	انقلاب اسلامی که پیروز شد، همه چیز را عوض کرد. امروز رئیس جمهور و دولت و نمایندگان مجلس و رهبری متعلق به مردمند. مردم تصمیم میگیرند و امضاء میکنند، و درحقیقت اراده‌ی آنها برای مسؤولان مورد توجه و محور اصلی کار است.
	پاداش الهی همین است که زندگی یک ملت، زندگی خوب و مطلوب و مستقل شود؛ خودش تصمیم‌گیری کند و رئیس جمهور و نماینده‌ی مجلس را برگزیند؛ آنها را از خود بداند و مطمئن باشد به او ایمان و اعتقاد دارند، به او محبت میورزند، در حقش خیانت نمیکنند و برای مصالح او تلاش میکنند. پس از تأمین این موارد، آنگاه ملت به کمک مسؤولانی که خود معین کرده است، میشتابد و با آنها همکاری میکند و به عمران و آبادانی کشور میپردازد.
	کشور ما یکی از نادرترین کشورها در زمینه‌های عمران و آبادانی است. ما اگر دو برابر امروز هم جمعیت داشته باشیم، باز هم میتوانیم بدون کمترین نیازی به کشورهای دیگر، خود را به بهترین وجه اداره کنیم. این ظرفیت خوب، هم در خاک بابرکت ما، و هم در استعدادهای انسانی ممتاز کشور، و هم در دستورات و روش و قانون اساسی، و هم در مسؤولان ما وجود دارد.
	اگر جنگ هشت‌ساله را بر ما تحمیل کردند، به خاطر این بود که ما دیرتر به بازسازی کشور و زنده کردن زمینه‌های عمران بپردازیم. استعمار و استکبار میدانند که اگر ملت ما به کمک مسؤولان و گردانندگان و مدیران دلسوز کشور بتواند ایرانی آباد و آزاد بسازد و آحاد جامعه را کاملاً مرفه و برخوردار از عدالت اجتماعی و سایر ارزشهای اسلامی کند و در زیر چتر شریعت مقدسه‌ی اسلام نگهدارد، در آن صورت انقلاب بزرگ و شکوهمند ما به خودی خود و بدون آن‌که کسی تلاش کند، به همه‌ی کشورهای اسلامی صادر خواهد شد و الگوی دیگران قرار خواهد گرفت.
	ده سال فشار وارد آوردند، تا این دگرگونی پیش نیاید؛ ولی کوشش آنها بی‌فایده بود. ملت ما، ملتی زنده و لایق و بارشد است. این ملت باعث شد تا حادثه‌ی رحلت امام و رهبرش که حادثه‌ی تلخ و جانسوزی بود و همه‌ی دنیا منتظر بودند تا این حادثه موجب ضعف ملت و تشکیلات و نظام شود، موجب قوت نظام گردد.
	ملت ما با تجمع خود و ابراز وفاداری و سرسپردگی مخلصانه نسبت به روحانیت دلسوز و علاقه‌مند، لیاقت خود را به اثبات رساند. امریکا و اذناب او هرچه تلاش کنند، نخواهند توانست این ملت را از رسیدن به قله‌یی که امام عزیزش همه را به آن سمت هدایت میکرد، باز بدارند. اگر تمام گردن‌کلفتها و قلدرهای دنیا هم دست در دست یکدیگر دهند، نمیتوانند ما را از حرکت به سمت جامعه‌ی اسلامی مرفه و عادل و آباد باز بدارند. ما بحمداللَّه اراده‌ی پیمودن این راه و انجام این کار را با لطف الهی و کمک مردم داریم و چیزی هم کم نداریم.
	فقط مواظب باشید وحدت و شور و احساس تکلیف را در خود حفظ کنید. قرآن به مسلمانها خطاب میکند و میگوید: اگر مؤمن باشید، نه از کسی بترسید و نه سست شوید(2). مظهر ایمان، همین شور و نشاط و تلاش و وحدت و حضور در صحنه است؛ دشمن هم از همین میترسد. تا وقتی حضور قوی و پُرشور شما مردم استمرار دارد، ان‌شاءاللَّه لطف خدا هم با ما خواهد بود.
	امیدوارم دعای حضرت ولىّ‌عصر(ارواحنافداه‌وعجّل‌اللَّه‌تعالیفرجه) و توجهات روح ملکوتی امام عزیزمان همیشه با شما باشد و کمکتان کند، تا بتوانید راهی را که انقلاب و اسلام تعیین کرده‌اند، تا آخرین مراحل و منازل ادامه دهید. خداوند شما را حفظ کند. مجدداً از همه‌ی شما عزیزان تشکر میکنم. خواهش میکنم سلام من را به مردم عزیز شهرهای خود برسانید.
	والسّلام علیکم و رحمةاللَّه و برکاته‌
	--------------------------------------------------------------------------------
	1) اسراء: 20
	2) آل‌عمران: 139