
	بسم‌اللَّه‌‌الرّحمن‌الرّحیم‌
	حقیقتاً این روزها، روزهای سخت و تلخی است. خلأ وجود عزیزِ بارزِ قوىِ امام و رهبر کبیرمان، چیزی نیست که حتّی به آسانی بشود آن را باور کرد. خاطرات این ده سال پُرماجرای انقلابمان و جمهوری اسلامی مظلوممان، قدم‌به‌قدم سرشار از حضور قوی و فعال و تعیین کننده و خطدهنده‌ی امام عزیزمان است. واقعاً ملت و نظام ما به آسانی نخواهند توانست جبران این ضایعه‌ی سنگین را بکنند؛ لذا از خدای متعال باید استمداد کنیم.
	این حادثه، نه فقط برای ما که مسؤولان این نظام هستیم، و نه فقط برای ملت ایران حادثه است، بلکه ضایعه‌یی برای اسلام و مسلمین و تاریخ اسلام است. ما از خود این معلم بزرگ و از تعالیم اسلامی آموخته‌ایم که با اتکال به پروردگار و با تکیه به عنایات الهی، باید سختیها و مصیبتها و حوادث تلخ و سنگین را به نحوی جبران کرد. این حادثه، باری بر دوش همه‌ی ماست. باید آن‌قدر ارتباطاتمان را قوی کنیم و آن‌قدر تلاشمان را مضاعف، و اخلاص و ارتباط با خدا را در خودمان تقویت نماییم، تا بتوانیم مقداری از این خلأ را پُر کنیم.
	تکلیف و راه که عوض نشده است. اهداف که همان اهداف است. ما حرکتی را با قدرت و صلابت و با ایمان کافی به هدف‌های این راه و حرکت آغاز کردیم و مثل کاروانی راه افتادیم و هنوز در اثنای راه هستیم. این ضایعه بر ما وارد شده، ولی ماندن و توقف کردن و تردید کردن، گناه و جرم است. چون راه را باید ادامه دهیم، بنابراین باید ببینیم با چه عواملی خواهیم توانست این ضایعه را جبران کنیم. روی این نکته باید فکر کنیم.
	من از همدلی و صفا و همکاری برادران عزیز - که با بسیاری از شما در دوران مسؤولیتهای پس از انقلاب تا امروز، همکاریهای طولانی داشتیم - صمیمانه تشکر میکنم. مطمئناً مجلس شورای اسلامی، آن رکن رکینی است که موضعگیری و تصمیم و حرکت صحیح و جهتدار و مدبرانه‌ی او، نقش عمده‌یی در تداوم راه انقلاب و امام خواهد داشت. هرکسی و هر دستگاهی، در این تکلیف بزرگ و عمومی نقش دارد؛ ولی نقش شما تعیین‌کننده‌تر است، و لذا تکلیف شما هم سنگینتر است.
	خوشبختانه مجلس شورای اسلامی امتحان خوبی داده است. من به عنوان کسی که بخشی از دوران مأموریتش را در مجلس و در سنگر استوار و مردمی حضور داشته و خدمت کرده و همواره برای این نهاد، احترام شایسته‌ی خودش را قایل بوده و به آن اعتقاد راسخ داشته است، احساس میکنم که مجلس در گذشته، نقش بسیار حساسی را در روند حرکت انقلاب ایفا کرده است - که ان‌شاءاللَّه در آینده هم باید این‌گونه باشد - و آزمایشهای سختی را گذرانده، و به اعتقاد من از این آزمایشها سرافراز بیرون آمده است.
	بر اثر همین قدرت و استقامت در راه و به خاطر حفظ جایگاه قانونی بالایی که در قانون اساسی به این دستگاه عظیم و حساس داده شده، امروز مجلس شورای اسلامی در جهان از حیثیت بالایی برخوردار است و فقط به عنوان یک دستگاه قانونگذاری در کشور ما شناخته نمیشود؛ بلکه دستگاهی است که در سیاستهای کشور و جهان هم سهم مؤثری دارد و این نقش بایستی به طور کامل حفظ شود.
	من از برادران و خواهران عزیز نماینده به خاطر نقش استواری که همواره از خود نشان داده‌اند و بخصوص به خاطر مواضع بسیار خوبی که در این روزهای حساس در نطقهای پیش از دستور و دیگر مواضع عمومی گرفته‌اند، صمیمانه تشکر میکنم.‌
	مجلس دستگاهی است که حرکت و موضعگیری و سخن او در سطح جهان و سیاستهای بین‌المللی، نشاندهنده‌ی حرکت کلی نظام است و شما امروز تأثیری را که مجلس و رئیس عزیز و محترم آن در ترسیم و تبیین سیاستهای نظام جمهوری اسلامی در سطح جهانی دارند، میبینید. همین حرکت دیروز مجلس شورای اسلامی و رأی بالایی که به ریاست برادر عزیزمان جناب آقای هاشمی رفسنجانی داده شد، در دنیا انعکاس بسیار وسیعی داشت. این، نشاندهنده‌ی حساسیت هرگونه حرکتی است که در مجلس انجام میگیرد.
	دشمن بشدت روی جزییات وقایع کشور ما حساس است. اینها به روزهایی امید بسته بودند که خلأ وجود امام در جمهوری اسلامی آشکار شود! به شروع اختلافات میان مسؤولان و آن چیزی که آنها آن را جنگ قدرت (!) مینامند، امید بسته بودند! دلخوش بودند که جمهوری اسلامی، دچار آشفتگی سیاسی شدیدی شود و مسؤولان - حتّی اگر مسأله‌ی رهبری را هم حل کرده باشند - نتوانند اوضاع کشور را جمع‌وجور کنند و کار را ادامه دهند! امید بسته بودند که مردم در صحنه حضور پیدا نکنند و فقدان امام به معنای خاموش شدن شعله‌ی انقلاب تلقی شود! امروز شما حیرت و تعجب آنها را از واقعیات باشکوهی که در کشور ما در حال اتفاق است، میبینید. هر روز با یک واقعه، رشد سیاسی مردم و عمق ایمان انقلابی آنها و رشد سیاسی مسؤولان و دست‌اندرکاران - که موجب ناامیدی و حیرت دشمنان است - تأیید میشود.
	من با مطالعه‌‌ی اخبار و تحلیلهایی که این روزها مرتباً محافل خبری و سیاسی - بخصوص محافل غربی - منتشر میکنند، احساس میکنم که غربیها در ذهن خود، سه نقطه‌ی امید را تصور کرده‌اند و فکر میکنند از این طریق میتوانند سه حادثه‌ی مطلوب برای خودشان، و سه واقعه‌ی زیانبار برای جمهوری اسلامی به وجود آورند؛ اولین نقطه‌‌ی امید آنها، ایجاد تنازعها و اختلافهاست. آنها فکر میکردند پس از ارتحال امام(ره)، جنگ قدرت(!) به وجود خواهد آمد؛ حتّی در روزهای اول، خیلی ناشیانه پیش‌بینی میکردند که برخوردهای نظامی خواهد شد و حوادث خونین پدید خواهد آمد! در آن لحظات اول، دنیا این‌گونه تلقی میکرد و غربیها هم در گذشته بارها این پیش‌بینی غلط را کرده بودند؛ ولی بعد که دیدند این پیش‌بینی، از واقعیت خیلی دور است، گفتند کشمکش بر سر قدرت پیش خواهد آمد و تا مدتها مسأله‌ی رهبری نظام به جایی نخواهد رسید! هنگامی که این پیشگویی هم به نتیجه نرسید، مرتب تکرار میکردند که انتخاب مجلس خبرگان، یک کار سطحی و یک پدیده‌ی زودگذر است و به صورت بالقوه جنگ قدرت در پشت پرده وجود دارد و باید منتظر باشیم تا چند روز آینده، این کشمکش و نزاع خودش را نشان دهد!
	روزها گذشت. شخصیتها و افرادی که موضعگیری و اظهاراتشان تعیین کننده است - مانند نمایندگان مجلس شورای اسلامی، اعضای هیأت دولت، علمای بزرگ، مراجع، گروههای مردمی و نهادهای انقلابی - همه یکپارچگی و تمرکز خودشان را نشان دادند و پیش‌بینی آنها هم عملی نشد؛ ولی باز تحلیلها و تفسیرها سراغ نقاطی میرود که به آنها نوید وجود زمینه‌ی اختلافی را بدهد.
	من با مطالعه‌ی خبرها و اظهارها و گزارشها و تحلیلهای سیاسی، به این نتیجه میرسم که اینها نمیخواهند به این زودی از مسأله‌ی ایجاد اختلاف و کشمکش میان مسؤولان جمهوری اسلامی و گروههای مردمی و گرایشهای سیاسی ناامید شوند؛ سعی میکنند به هر قیمتی - حتّی با القائات - این مسأله را برای خودشان تأمین کنند. بنابراین، وحدت کلمه‌یی که امروز وجود دارد، برای آنها بسیار سنگین است؛ زیرا ایجاد اختلاف و دودستگی و تنازع و درگیری، برای آنها یک هدف است. بدون تردید در این چند سال، با القائات خبری و تحلیلی که در روح و مغز افراد بسیاری هم در دنیا اثر میکند، درصدد تأمین اهداف خود بوده‌اند و خوشبختانه در جمهوری اسلامی این القائات هیچ تأثیری نداشته است.
	دومین نقطه‌ی امید آنها، مسأله‌ی آشفتگی سیاسی در سطح کشور و القای این نکته که حرکت و حضور مردم در صحنه، بیبنیاد است! آنها بشدت سعی میکنند این حضور و حرکت را یک پدیده‌ی زودگذر، یک موج و یک هیجان وانمود کنند که به پایان خواهد رسید.
	به دنبال این موضوع، سومین نقطه‌ی امید آنها مشخص میشود و آن، واقعیتهای دشوار اقتصادی و مشکلات مردم است، که آنها سعی میکنند این نکته را به اثبات رسانند که بالاخره مشکلات اقتصادی گریبان دستگاه را خواهد گرفت و نظام جمهوری اسلامی را به بن‌بست خواهد رساند و مردم را دچار سردی و خمودی خواهد کرد!
	ما که نسبت به آرمانهای انقلاب و خط امام و اهداف اعلام‌شده‌یی که مردم فداکار روی آنها پیمان خون بستند، همدل هستیم و اتفاق نظر داریم، باید تلاش کنیم این سه نقطه‌ی امید دشمن به هیچ قیمت تحقق پیدا نکند. کسانی که با قلب آرام و مطمئن و پُر از سکینه - همان سکینه‌یی که بر قلب مقدس اماممان نازل شده بود - نسبت به اصول و اهداف و راه انقلاب و آرزوهای امام احساس دلسوزی میکنند، بایستی نقاط امید دشمن را کور کنند.
	شما برادران و خواهران عزیز نماینده‌ی مجلس شورای اسلامی میتوانید نقش زیادی در این جهت داشته باشید. سخن شما آرامبخش، و اظهارنظر شما درس و الهام است. همان‌طور که در گذشته برای خدا و رضای روح مطهر امام(ره) کوشش کردید که جز خط روشن انقلاب - همان چیزی که همه‌ی ما بر آن توافق داریم و مردم با آن پیمان خون بسته‌اند - هدف دیگری را مد نظر قرار ندهید، در شرایط حاضر هم باید همین روش را ادامه دهید. هر نطق پیش از دستور شما که از مجلس شورای اسلامی منعکس میشود و مردم گوش میکنند - و من خیال میکنم این روزها مردم بیشتر دلبسته‌ی مجلس هستند؛ چون مجلس شورای اسلامی حقیقتاً رکن اطمینان‌بخشی است - اگر پیام التیام و وحدت و محبت و توافق و همکاری و همگامی داشته باشد، دل مردم را شاد و دشمن را مأیوس خواهد کرد.
	این عقیده‌ی همیشگی من بوده است که مسؤولان جمهوری اسلامی، خوشبختانه هیچ‌گونه اختلافی در زمینه‌های اصولی با هم ندارند. ممکن است در برخی مواقع، اختلاف سلیقه‌هایی وجود داشته باشد، ولی امروز بحمداللَّه آنها هم به‌هیچ‌وجه خودشان را نشان نمیدهند. همان‌طور که مسؤولان در این خط حرکت میکنند، شما که نمایندگان مردم هستید، باید این چشمه‌ی فیاض جوشان و بابرکت را روی آحاد مردم سرازیر کنید و صفای انقلاب و امام را در آنها حفظ نمایید.
	همه‌ی ما تصمیم بگیریم که ان‌شاءاللَّه این‌گونه حرکت کنیم و دشمن را مأیوس سازیم. دشمن روی این نکته بشدت سرمایه‌گذاری تبلیغاتی میکند و سعی میکند به نحوی دلهای مردم را - که در بهشتی از صفا آرمیده‌اند - مشوش و آشفته کند. همه‌ی دستگاههای مسؤول باید تلاش کنند و نگذارند آن سه نقطه‌ی امید دشمن، تأثیر سوء خودش را بگذارد. شما نمایندگان محترم میتوانید نقش عمده‌یی در خنثی کردن اهداف آنها در مجلس شورای اسلامی داشته باشید.
	توصیه‌ی امام عزیزمان همیشه این بود که کاری کنید کارها برای مردم آسان شود و مشکلات مردم حل گردد. البته مشکلات اداری و اقتصادی وجود دارد، ولی اینها تأثیری در حرکت انقلابی مردم ندارد. همان‌طور که مشاهده کردید، مردم با این‌که مشکلات ناشی از جنگ و کمبودها را لمس میکردند، درعین‌حال ایمان و عشقشان را به امام و انقلاب و خط روشن آن حفظ کردند. ما نباید بگذاریم که مردم زیاد سختی بکشند.
	من برخلاف بعضی از تحلیلها، احتمال میدهم که دشمن برای این‌که مردم را از ادامه‌ی این راه و این حضور مأیوس و پشیمان کند، حتّی مشکلات جدید اقتصادی را بر ما تحمیل نماید. هیچ بعید نیست مشکلاتی را برای فروش نفت، تهیه‌ی مواد اولیه و کالاهای ضروری به وجود آورد، تا فشار را بر مردم زیاد کند. دولت و مجلس و مسؤولان باید دست به دست هم دهند و بهترین راهها و موفقترین شیوه‌ها را جستجو کنند، تا مشکلات اقتصادی مردم کم شود؛ نمیگویم بکلی از بین برود؛ چون در کوتاه‌مدت، چنین چیزی میسور نیست.
	من نسبت به آینده، امیدواری زیادی دارم. مسأله‌ی بازنگری قانون اساسی که این‌قدر امام(ره) روی آن تکیه کردند و آخرین کار بزرگی بود که ایشان در زمان حیاتشان انجام دادند، گرههای بزرگی را باز کرد. در این بازنگری، تمرکز در قوّه‌ی قضاییه و قوّه‌ی مجریه به وجود آمد، که هرکدام از اینها نقش بسیار مؤثری در حسن اداره‌ی کشور خواهند داشت.
	تمرکز در قوّه‌ی قضاییه، به مسؤولان قضایی کشور این امکان را خواهد داد که در مسأله‌ی قضاوت، قاطعانه برخورد کنند. شما مسؤولان قضایی ما را میشناسید. برادرانی که امروز در رأس قوّه‌ی قضاییه هستند، مؤمن و خوب و کارآمد و شناخته‌شده و چهره‌های روشن و مورد اعتماد امام میباشند، و در این هیچ تردیدی نیست. بخش عمده‌یی از مشکلات قضایی کشور، ناشی از همین مسأله‌ی عدم تمرکز بود؛ یعنی مدیر واحدی که بتواند این گرهها و مشکلات را با سرپنجه‌ی اراده و تدبیر خودش باز کند، وجود نداشت.
	عین همین قضیه، در قوّه‌ی مجریه مشاهده میشد. بخش عمده‌یی از مشکلات در قوّه‌ی مجریه، ناشی از تعدد مدیریت بود، که بحمداللَّه با مصوبه‌ی شورای بازنگری قانون اساسی، این مشکل برطرف شده است. البته نظرها مختلف است. ممکن است بعضیها این روش را بهترین شکل ندانند؛ اما همه‌ی نظرها در این متفقند که تمرکز و ایجاد یک دست قوی و واحد در مدیریت کشور، مشکلات به وجود آمده را آسانتر حل میکند.
	من بشدت امیدوار هستم که در سایه‌ی مدیریت واحد، موفق به رفع بهتر نارساییها شویم. ان‌شاءاللَّه با تصمیم قاطع برادر عزیز و عالیقدرمان جناب آقای هاشمی، برای پذیرش پست مدیریت قوّه‌ی مجریه - که واقعاً مژده و شفایی برای دلهای مردم است - این آرزو محقق شود.
	ما منورتر و روشنتر و سابقه‌دارتر و شناخته‌شده‌تر و دردآشناتر و رمزآشناتر از ایشان با مسایل انقلاب، کس دیگری را سراغ نداشتیم. نمیشود گفت شما بهتر از من ایشان را میشناسید؛ چون سوابق انس و ارادت و آشنایی من با آقای هاشمی، خیلی طولانی است؛ اما شما درمدت کارتان با ایشان در مجلس شورای اسلامی، از نزدیک همه‌ی این موارد را خوب احساس کرده‌اید. ملت ما بحمداللَّه ایشان را میشناسند و این، آینده خوبی را نوید میدهد.
	ما باید به آینده امیدوار باشیم و این امید را در مردم ایجاد کنیم. دشمن میخواهد ما با یکدیگر اختلاف داشته باشیم؛ ولی ما باید به صورت قاطع به دشمن تفهیم کنیم که ترفندهای او مؤثر نیست و در جمهوری اسلامی، همدستی و همدلی، برای مسؤولان یک اصل است. این وحدت و یکپارچگی را واقعاً یک اصل بدانیم و برای آن سرمایه‌گذاری کنیم و از اختلافات بگذریم.
	من گمان نمیکنم در طول ده سال گذشته که امام عزیزمان(ره) این‌همه بیانات حکمت‌آمیز ایراد کردند، چیزی را به اندازه‌ی «وحدت» مورد تأکید قرار داده باشند. یکی از دو یا سه موضوعی که ایشان بیشترین تأکید را میکردند، همین مسأله‌ی وحدت دلها و وحدت زبانها و وحدت راهها و همدستی و همگامی و همدلی بوده است. ما این مقوله را به منظور حفظ حرمت امام(ره) و تعظیم به روح او پاس بداریم و به عنوان یک هدف قطعی تلقی کنیم و با هر قیمتی درصدد تأمین آن باشیم. مجلس شورای اسلامی میتواند مظهر بسیار خوبی برای این تکریم باشد.
	دشمنان انقلاب سعی میکنند آینده را تاریک و نومیدکننده جلوه دهند. آن برادر مسلمانی که با احساسات پُرشور خود بر سر مزار منور حضرت امام رفته و روز و شبی را گذرانده و یا در تشییع جنازه‌ی آن عزیز شرکت نموده و در راهپیماییها پشتیبانی خود را از نظام اعلام کرده است، وقتی به شهر خود برگردد و خبری به گوشش بخورد که چیزی را به ذهن او القا کند و تصور کند که فردا، فردای تاریک و دشواری است و هیچ امیدی به آینده نیست، شماببینید چه حالی به او دست میدهد و چه‌قدر برای او نشاط باقی میماند؟ ما باید دقیقاً در نقطه‌ی مقابل این مسیر، حرکت کنیم و از تمام امکانات و نیروهایمان برای امید دادن و روشن کردن افق آینده در چشم مردم استفاده کنیم.
	واللَّه من اعتقاد ندارم که این کار، مردم‌فریبی و دروغگویی است؛ برعکس، در شرایط حاضر، امیدوار کردن مردم، مبتنی بر واقعیت است. جمهوری اسلامی میتواند بزرگتر از این کارها را انجام دهد. ما نظام طاغوتی را از بین بردیم و ده سال با امریکا و شوروی و قدرتهای شرقی و غربی جنگیدیم. ما میتوانیم آینده را بسازیم و با همت وتدبیر مدیران قوی این کشور، برای مردم زندگی مناسبی به وجود آوریم.
	ما میتوانیم فرهنگ ناب و خالص اسلامی را برجامعه‌ی خود حاکم کنیم. ما میتوانیم همان خطی را که امام ترسیم کرده‌اند، کاملاً و دقیقاً طی کنیم. البته اگر آن دست نیرومند با ما بود، کارها آسانتر میشد؛ اما چاره چیست که «افان متّ فهم الخالدون»(1). وقتی پیامبراکرم(ص)، امیرالمؤمنین(ع)، انبیا و اولیا(ع) از دار دنیا میروند، باید انتظار این‌گونه حوادث ناگوار را داشت. این، واقعیت تلخی است که باید آن را بپذیریم و با توجه به این واقعیت، برنامه‌ریزی کنیم. آیا میشود گفت که ما ملت انقلابی و خوب و قوی هستیم؛ به شرطی که امام(ره) با همان قدرت جلوی ما حرکت کند، و اگر امام نباشد، ما هم نیستیم؟! این کار که شدنی نیست.
	ما باید بگوییم ملتی انقلابی و قوی و قاطع هستیم و از برکات وجود امام حداکثر استفاده را میکنیم، و آن روزی هم که خداوند با اراده و تقدیر خودش، این نعمت بزرگ را از میان ما برداشت و این وزنه را از ما گرفت، سعی میکنیم با همه‌ی امکاناتمان و با اشک چشممان و با نفس گرممان و با ذره‌ذره‌ی وجودمان، این راه را ادامه دهیم و خلأ وجودش را پُر کنیم؛ ان‌شاءاللَّه خدای متعال هم کمک خواهد کرد؛ «ومن یتوکل‌علی اللَّه فهو حسبه»(2)، «من کان للَّه کان اللَّه له»(3).
	امام به خاطر رابطه‌اش با خدا بود که مورد تفضلات الهی قرار میگرفت. بیایید ما هم با همان توکل و اخلاص و تلاش و تصمیم، راه او را ادامه دهیم. من قاطعانه معتقدم که شما برادران و همه‌ی نیروهای کارآمد و زبده‌ی این نظام، توانایی لازم را دارید و ان‌شاءاللَّه آینده‌ی روشنی در انتظار شماست.
	خداوند به شما برادران عزیز، خیر و توفیق و پاداش نیک بدهد؛ برکات خودش را همواره بر شما مستدام بدارد؛ دلهای شما را محکم کند؛ با تفضلات الهی، دلهای ما و شما را بیش از پیش به خودش متوجه کند و دعاهای ما را مستجاب فرماید و همیشه روح امام عزیز را از ما راضی و خشنود بدارد.
	والسّلام علیکم و رحمةاللَّه و برکاته‌
	 
	--------------------------------------------------------------------------------
	
	1) انبیاء: 34
	
	2) طلاق: 3
	3) بحارالانوار، ج 85 ، ص 319