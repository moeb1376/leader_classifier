
	بسم‌الله‌الرحمن‌الرحیم‌
	من‌ هم‌ متقابلا به‌ همه‌ی شما برادران‌ و خواهران‌ عزیز که‌ از راه‌ دور و مناطق‌ کردنشین‌ تشریف‌ آورده‌اید، صمیمانه‌ تسلیت‌ عرض‌ میکنم.
	محبت‌ و صمیمیت‌ و وحدت‌ کلمه‌یی که‌ در همه‌ی نقاط کشور، از جمله‌ در مناطق‌ کردستان‌ و شهرها و روستاها و بخشهای کردنشین‌ نشان‌ داده‌ شد، مظهر عظمت‌ و علو اسلام‌ است‌ و بدون‌ شک دشمنان‌ جمهوری اسلامی را مأیوس‌ خواهد کرد و از ادامه‌ی توطئه‌ نسبت‌ به‌ اسلام‌ و انقلاب‌ اسلامی، ناامید خواهد ساخت.
	ترکیبی که‌ من‌ در این‌جا از برادران‌ عزیز کرد و فارس‌ و سنی و شیعه‌ مشاهده‌ میکنم، شبیه‌ همین‌ اجتماعات‌ و محبتها و صمیمیتها را قبلا دیده‌ام. این‌ ترکیب‌ و یگانگی، برای دوستان‌ زیباست، و برای دشمنان‌ دردآور است. این‌ نعمت‌ را باید با همه‌ی وجودتان‌ حفظ کنید.
	خیلی از مسایل‌ وجود دارد که‌ هنوز در دنیا حل‌ نشده‌است‌; اما جمهوری اسلامی به‌ برکت‌ انقلاب‌ و روحیه‌ی انقلابی مردم‌ و قوت‌ و شخصیت‌ و معنویت‌ و ایمان‌ امام‌ بزرگوار و قائد عظیم‌الشأن، آنها را حل‌ کرده‌ است. یکی از آن‌ مسایل، مسأله‌ی قومیتها و فرقه‌های اسلامی است‌ که‌ به‌ برکت‌ اسلام‌ و انقلاب‌ و امام‌ در ایران‌ حل‌ شده‌ است.
	همه‌ی افراد هوشمند در این‌ زمان‌ میفهمند که‌ دشمن‌ مایل‌ است‌ بین‌ فرقه‌های اسلامی اختلاف‌ بیندازد و بین‌ اقوام‌ و قشرها و گروههای ملت، جدایی ایجاد کند. جدایی و دشمنی، یک امر طبیعی نیست‌; کار شیطان‌ است. شیطان‌ بین‌ برادران‌ و دوستان‌ و نزدیکان‌ اختلاف‌ ایجاد میکند. وقتی ما شیطان‌ استعمار و شیطان‌ امریکا و شیطان‌ سیاستهای توسعه‌طلبانه‌ی خارجیها را از کشور بیرون‌ راندیم، به‌خودیخود این‌ مشکلات‌ حل‌ شد.
	من‌ از اول‌ انقلاب‌ تاکنون، نسبت‌ به‌ حالت‌ صمیمیتی که‌ همیشه‌ فکر میشد باید بین‌ برادران‌ باشد، حساس‌ و علاقه‌مند بودم. این‌ هم‌ از توجیهات‌ و ارشادهای آن‌ حکیم‌ بزرگ‌ و آن‌ روح‌ معنوی و الهی(اعلیالله‌مقامه‌واعلیالله‌ کلمته) بود.
	امروز بحمدالله‌ احساس‌ میکنیم‌ که‌ دشمن‌ از ایجاد اختلاف‌ میان‌ اقوام‌ ایرانی و برادران‌ مسلمان‌ در داخل‌ کشور مأیوس‌ شده‌است. البته‌ طبیعت‌ شیطان‌ این‌ است‌ که‌ هرگز از وسوسه‌ و نفوذ و خرابکاری به‌طور کامل‌ مأیوس‌ نمیشود. شما میبینید حتی "عبادالله‌ المخلصین‌" هم‌ در معرض‌ وسوسه‌ی شیطان‌ قرار میگیرند؛ حتی انبیای عظام‌ الهی هم‌ در معرض‌ نفوذ و دخالت‌ آراء و وسوسه‌های شیطانی قرار میگیرند؛ منتها شیطان‌ زورش‌ به‌ آنها نمیرسد، ولی به‌ هر حال‌ اقدام‌ خودش‌ را میکند.
	شیطان‌ نمیگوید که‌ چون‌ این‌ شخص، مؤمن‌ و صالح‌ و عبد مخلص‌ خداست، دیگر نمیتوان‌ او را گمراه‌ کرد و نباید سراغ‌ او رفت‌; خیر، شیطان‌ حتی سراغ‌ مخلصین‌ هم‌ میرود؛ منتها مخلصین‌ به‌ شیطان‌ تودهنی میزنند؛ "ان‌ الذین‌ اتقوا اذا مسهم‌ طائف‌ من‌ الشیطان‌ تذکروا فاذا هم‌ مبصرون‌".
	شیطان‌ بزرگ، شیطان‌ استکبار و شیطان‌ سیاست‌ هم‌ عینا همین‌گونه‌ است‌; تودهنی را میخورد، اما بکلی مأیوس‌ نمیشود. خیال‌ نکنیم‌ که‌ چون‌ از اول‌ انقلاب‌ تاکنون، به‌ شیطان‌ بزرگ‌ رو و میدان‌ ندادیم‌ تا بین‌ ما ایجاد اختلاف‌ کند، پس‌ دیگر درصدد وسوسه‌ی ما برنخواهد آمد؛ خیر، شیطان‌ بزرگ، یعنی امریکا و نیز اذناب‌ او ـ حکومتهای مرتجع‌ ـ با روشهای سیاسی و ایجاد مذهبهای اختراعی و اعمال‌ سیاستهای شیطانی خود، دایما در این‌ فکرند که‌ بین‌ دو برادر تنی را هم‌ جدایی بیندازند؛ چه‌ رسد بین‌ برادران‌ دینی و میهنی و اقوام‌ گوناگون!
	مع‌الاسف‌ در حال‌ حاضر قلمها و زبانهایی در سطح‌ کشورهای اسلامی فعالیت‌ دارند و با پول‌ و دلارهای حاصله‌ از نفت‌ که‌ متعلق‌ به‌ مسلمانهاست، برخلاف‌ نظر اسلام‌ بین‌ مسلمین‌ تفرقه‌ میاندازند و جمع‌ کثیری از مسلمین‌ را از دایره‌ی اسلام‌ بیرون‌ میکنند. بزرگترین‌ هنر (!) بعضی از مذاهب‌ دست‌ساخته‌ی استعمار این‌ است‌ که‌ به‌ بهانه‌های مختلف، انبوه‌ جمعیت‌ مسلمین‌ عالم‌ را از دایره‌ی اسلام‌ واقعی خارج‌ کنند، و عجیب‌ آن‌ است‌ که‌ همه‌ی این‌ کارها را به‌ نام‌ دین‌ و توحید انجام‌ میدهند!
	امروز ابزار کار امریکا و سردمداران‌ سیاستهای امریکایی در منطقه، عمدتا همان‌ آخوندهای درباری مزدور و قلم‌فروش‌ و دین‌فروش‌ هستند که‌ میتوان‌ اثر انگشت‌ پلیدشان‌ را در بسیاری از نفاق‌افکنیها و توطئه‌پراکنیها مشاهده‌ کرد.
	سعی زیاد میشود که‌ بین‌ مسلمین‌ اختلاف‌ بیندازند؛ مخصوصا از زمانی که‌ انقلاب‌ اسلامی پرچم‌ وحدت‌ اسلامی را بلند کرد و به‌ دوش‌ کشید، این‌ تلاش‌ بیشتر شد. در داخل‌ کشور ما هم‌ کوشش‌ زیادی کردند، تا در مناطقی که‌ برادران‌ اهل‌ سنت‌ و برادران‌ شیعه‌ سکونت‌ دارند، عده‌یی را وادار کنند بذر اختلاف‌ بپاشند. متأسفانه‌ همه‌ی این‌ اقدامات‌ شوم‌ هم‌ به‌ نام‌ دین‌ انجام‌ میگرفت. البته‌ کسانی که‌ پرچمهای قومیت‌ و طرفداری از خلق‌ کرد را در دست‌ داشتند، به‌ گونه‌یی دیگر مزدور شیطان‌ بزرگ‌ و آلت‌ دست‌ امریکا بودند. بحمدالله‌ همه‌ی اینها به‌ وسیله‌ی ایمان‌ و هوشیاری و توجه‌ شما به‌ کید دشمن‌ خفه‌ شدند و کارشان‌ بی‌نتیجه‌ ماند. اگر ملتی هوشیار باشد، بسیار باارزش‌ است‌; "العالم‌ بزمانه‌ لاتهجم‌ علیه‌ اللوابس‌". خاصیت‌ علم‌ به‌ زمان‌ و آگاهی از توطئه‌های دشمنان، این‌ است.
	در سفری که‌ به‌ کردستان‌ و آذربایجان‌ غربی کرده‌ بودم‌ و با مردم‌ سنندج‌ و مهاباد و عزیزان‌ کرد و روحانیون‌ و روشنفکرهای آن‌ مناطق‌ دیدار داشتم، آنها نسبت‌ به‌ امام‌ و انقلاب‌ اظهار اخلاص‌ میکردند، که‌ حقیقتا تودهنی محکمی به‌ دشمنان‌ و مدعیان‌ و تفرقه‌افکنان‌ بود. وقتی به‌ تهران‌ برگشتم، خدمت‌ امام‌ رسیدم‌ و شرح‌ آن‌ دیدارها را برای ایشان‌ گفتم. دیدم‌ دل‌ منور آن‌ مرد روحانی شاد شد و آثار آن‌ در چهره‌ی پاک و مطهر او آشکار گردید.
	نظر امام‌(ره) از اول‌ همین‌ بود که‌ مردم‌ با انقلاب‌ و اسلام‌ همراهند؛ چون‌ مسلمان‌ و مؤمنند. آن‌ کسی که‌ با انقلاب‌ و جمهوری اسلامی موافق‌ نیست، ضد اسلام‌ است‌; والا جمهورییی که‌ بر مبنای اسلام‌ تشکیل‌ شده‌ است، چرا باید مورد مخالفت‌ کسی قرار بگیرد که‌ معتقد به‌ اسلام‌ است!؟ کسانی که‌ با انقلاب‌ اسلامی مخالفت‌ میکنند، با اسلام‌ بدند.
	لعنت‌ خدا برآنان‌ که‌ به‌ خاطر خشنودی اسرائیل، با اسلام‌ و انقلاب‌ و جمهوری اسلامی جنگیدند و مقابله‌ کردند. امت‌ اسلام‌ و تاریخ‌ اسلامی، زشت‌رویی کسانی که‌ با امریکا و اسرائیل‌ و دشمنان‌ اسلام‌ صلح‌ کردند و صفا نشان‌ دادند و برای آنها امنیت‌ خاطر فراهم‌ کردند، اما با اسلام‌ و جمهوری اسلامی و امام‌ امت‌ مقابل‌ شدند، فراموش‌ نخواهد کرد و از آنها نخواهد گذشت. البته‌ شما مردم‌ از اول‌ انقلاب‌ تاکنون، تودهنی محکمی به‌ آنها زدید و با وفاداری و اتحاد و یکپارچگی خود، باز هم‌ خواهید زد.
	آنچه‌ مهم‌ است، این‌ است‌ که‌ همه‌ی آحاد جامعه‌ در هر جای کشور که‌ هستند، برای آبادانی و سازندگی کشور احساس‌ مسؤولیت‌ کنند؛ وظیفه‌ی اول‌ ما همین‌ است. ما در دوران‌ بعد از جنگ‌ هستیم‌ و باید همه‌ی نیروهای خود را برای آبادانی و عمران‌ واقعی و توسعه‌ی حقیقی کشور متمرکز کنیم‌; کاری که‌ هیچ‌وقت‌ کشور ما به‌ صورت‌ درست‌ از آن‌ برخوردار نبود. بعد از انقلاب‌ که‌ میخواستیم‌ مشغول‌ سازندگی شویم، دشمن‌ جنگ‌ را بر ما تحمیل‌ کرد؛ حالا هم‌ با کارشکنی در مسأله‌ی قطعنامه، اخلالگری میکنند؛ اما بالاخره‌ بر این‌ مشکلات‌ فایق‌ خواهیم‌ آمد.
	باید ملت‌ ایران‌ و مسؤولان، کار اصلی سازندگی را به‌ طور جدی شروع‌ کنند. اگرچه‌ الان‌ هم‌ کارهای زیادی در حال‌ انجام‌ است، لیکن‌ بایستی حرکت‌ بنیانی برای سازندگی کشور، با برنامه‌ریزیهایی که‌ انجام‌ شده‌ و میشود، با تمام‌ قوت‌ جلو رود. مسؤولان‌ همت‌ خود را به‌ کار گیرند و آستینها را بالا بزنند و از مردم‌ کمک بخواهند؛ مردم‌ هم‌ با دل‌ و جان‌ به‌ آنها کمک کنند.
	ایران‌ کشور بااستعدادی است. مناطق‌ غرب‌ کشور از بالا تا پایین‌ و مناطق‌ دیگر، هر کدام‌ به‌ نسبت‌ خود استعدادهای زیادی از لحاظ کشاورزی و توسعه‌ی صنعت‌ صحیح‌ و عمران‌ روستاها و توسعه‌ی دانشگاهها و سرمایه‌گذاری در علم‌ و تحقیق‌ دارند. ما از همه‌ جهت‌ امکانات‌ فراوان‌ داریم‌ که‌ باید ان‌شاءالله‌ ملت‌ ایران‌ از آنها برخوردار شود، و این‌ با تدبیر صحیح‌ مسؤولان‌ و پشتیبانی مردم‌ از آنها میسر است.
	باید بیش‌ از گذشته، "وحدت‌" را برای اسلام‌ و پیشرفت‌ به‌ سمت‌ هدفهای اسلامی و سازندگی کشور رعایت‌ کرد. خیلی مراقب‌ باشید که‌ نفوذیهای دشمن، پرچمهای اختلاف‌ را بلند نکنند. هر پرچم‌ اختلافی که‌ بلند شد، شما آن‌ را متهم‌ کنید که‌ نفوذی دشمن‌ است‌; هرچند خودش‌ نداند.
	گاهی مفسد نمیداند و توجه‌ ندارد که‌ فساد میکند؛ "قل‌ هل‌ ننبئکم‌ بالاخسرین‌ اعمالا الذین‌ ضل‌ سعیهم‌ فی الحیوه‌ الدنیا و هم‌ یحسبون‌ انهم‌ یحسنون‌ صنعا". خیال‌ میکنند که‌ دارند کار خوب‌ انجام‌ میدهند؛ در حالی که‌ فساد میکنند.
	متأسفانه‌ کسانی هستند که‌ با حرفهای بیمبنای خود و یا از طریق‌ موضعگیریها و کارهای نامطلوب، در جامعه‌ فساد میکنند. بنابراین، آن‌ کس‌ که‌ دم‌ از اختلاف‌ زد و صحبت‌ از یأس‌ و ناامیدی کرد، شما او را متهم‌ کنید که‌ دانسته‌ و یا ندانسته، تحت‌ تأثیر دشمن‌ است‌; از او تبری کنید و ان‌شاءالله‌ خدای متعال‌ هم‌ کمکتان‌ خواهد کرد.
	مجددا از وفاداری صمیمانه‌ی همه‌ی شما، مخصوصا آقایان‌ علما و ائمه‌ی محترم‌ جمعه‌ و خانواده‌های معظم‌ شهدای عزیزمان‌ تشکر میکنم‌ و امیدوارم‌ که‌ خداوند به‌ همه‌ی شما توفیق‌ دهد و لطف‌ خودش‌ را افاضه‌ کند.
	والسلام‌ علیکم‌ و رحمه‌الله‌ و برکاته‌