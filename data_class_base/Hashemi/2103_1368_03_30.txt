
	بسم‌اللَّه‌الرّحمن‌الرّحیم‌
	متقابلاً این حادثه‌ی جانسوز و مصیبت‌بار را به شما برادران و خواهران زحمتکش و مؤمن و بااخلاص تسلیت عرض میکنم. از افتخارات دستگاه اطلاعاتی کشور و پرسنل آن، این است که امام بزرگوار(ره) از آنها راضی بود و تلاش مخلصانه‌ی شما را که از روی ایمان انجام میگیرد، ارج میگذارد. این برای شما مایه‌ی افتخار است که توانستید رضایت آن مرد الهی و ملکوتی و حکیم و بزرگ و هوشمند را جلب کنید.
	معمولاً در دستگاههای اطلاعاتی دنیا، مجموعه‌یی از افراد وجود دارند که به خاطر تکیه بر اقتدار اطلاعاتی خود، طغیان و فساد میکنند. خوشبختانه در دستگاه اطلاعاتی کشور ما خصوصیتی وجود دارد که بسیار امیدبخش است. بحمداللَّه ایمان و تقوا و توجه به وظیفه و رعایت حق، جزو اصول تعلیماتی دستگاه اطلاعاتی ماست؛ حتّی از بسیاری از دیگر دستگاههای اجرایی، این روحیه قویتر است. طبیعی است که این دستگاه، کارآمدتر از مراکز اطلاعاتی دنیا باشد.
	اگرچه دستگاه اطلاعاتی ما جوان است و در دنیا هم تنهاست و از کمکهای معمولی و رایج - که معمولاً دستگاههای اطلاعاتی بهره‌مندند - بیبهره است، اما همان روح ایمان و خلوص نیت و احساس وظیفه و تعهد و اعتنا و پایبندی به ارزشهای اخلاقی، کارایی بیشتری به شما میبخشد و نقصهای دیگر را جبران میکند؛ قدر این روحیه را بدانید.
	یکی از عوامل موفقیت دستگاههای اطلاعاتی ما، که از اول انقلاب تا کنون خودش را نشان داده است، احساس مسؤولیت عمومی مردم نسبت به تحرکات دشمن و آمادگی آنها برای دفاع از مرزهای انقلاب است. این حالت، امروز هم در مردم وجود دارد. نظام جمهوری اسلامی با هدفهای انسانییی که دارد و با اراده‌ی قاطعی که در حفظ استقلال و شرف انسانی و ملی از خود نشان میدهد، طبعاً در دنیا با دشمنهای بزرگی مواجه میباشد. طبیعت نظامهای قلدر این است که با هر ملتی که داعیه‌ی استقلال داشته باشد، برخورد کنند.
	بحث این نیست که ما به دست آنها بهانه بدهیم یا ندهیم، یا چه‌کار کنیم که دشمنان جهانخوار و غارتگر معروف ملتها، با ما مواجه بشوند یا نشوند؛ مسأله این است که وقتی در دنیا سیستم سلطه حاکم است و قدرتهایی وجود دارند که ادامه‌ی حیات آنها جز با اعمال سلطه بر کشورها و ملتها میسور نیست و بنای حکومت و اقتدارشان بر این است که به سوی ملتها دست‌اندازی و در کار آنها دخالت کنند و دولتها را در اختیار بگیرند و از منابع آنها استفاده کنند و صنایع خودشان را با بازار مصرفی آنها بگردانند، متأسفانه در این نظام، هر ملت و دولتی که به وجود آید و بخواهد مستقل زندگی کند و باج ندهد، آن قدرتها در مقابلش قرار میگیرند.
	جمهوری اسلامی ایران قصد باج دادن به قدرتهای بزرگ را ندارد و ثابت هم کرده است که به هیچ قدرتی باج نخواهد داد و مرعوب هیچ قدرتی نخواهد شد. بنابراین، هیچگاه برای جلب محبت یا همکاری قدرتهای زورگوی عالم، از مواضع بحق خودمان تنزل نخواهیم کرد. ما این اراده را در طول ده سال گذشته نشان داده‌ایم، و امام فقید عزیز بزرگ ما که مظهر تبلور نظام جمهوری اسلامی و مظهر صلابت و مقاومت در مقابل زورگوییها بود، قاطعانه در برابر باج‌خواهیهای دشمن میایستاد و مرعوب آنها نمیشد.
	بعضیها معتقدند که ما نباید با قدرتهای جهانی دشمنی کنیم و خشم آنها را نسبت به خودمان برانگیزانیم! این افراد غافلند که طبیعت آن قدرتها، طبیعت سلطه‌گری است و نظام استکبار جهانی با هر ملت و نظامی که باجگزار او نباشد، درمیافتد. البته بلافاصله این نکته را هم اضافه کنم که اعتقاد قاطع ما این است که عناد دشمنان تا زمانی ادامه خواهد داشت که از ما مأیوس شوند. مادامی که نسبت به تعرض خود امیدوار باشند، معارضه و عناد وجود خواهد داشت. وقتی از ضربه زدن به نظام و باج‌خواهی مأیوس شدند و احساس کردند جمهوری اسلامی تثبیت شده است و هیبت آنها کسی را نمیترساند، آنگاه خطر رفع و یا کم خواهد شد.
	ما باید قدر موضع قاطع امام را بدانیم. بدون شک این موضع، موضع شخصی او نبود؛ بلکه موضع نظام جمهوری اسلامی را منعکس میکرد، که مظهر و معلم و معمار و خطدهنده‌اش امام(ره) بود. موضع ما هم بدون هیچ کم و زیاد، همین است. در چنین شرایطی، تمام نیروهای دفاع کننده از مرزهای انقلاب - از جمله نیروهای اطلاعاتی - باید قوی و هوشیارانه عمل کنند. با قوّت و نیروی شما، دشمن عقب‌نشینی میکند. با اِعمال اقتدار نظام جمهوری اسلامی، دشمن مأیوس میشود. باضعف و سستی، هیچ دشمنی از تعرض دست برنمیدارد. ضعف دولتهای زبون و توسریخور که به قدرتهای جهانی میدان دادند، استکبار را بر آنها جریتر کرد. ضعف رژیم پلید گذشته در این کشور، استکبار را بر تمام امور این مردم مسلط کرد. اگر آن رژیم اندکی شرف ایرانی میداشت - نمیگویم اسلامی، که از آن بیخبر بودند - تا این اندازه دشمن بر امور کشور مسلط نمیشد.
	باید بر کار خود قوی بود و اقتدار داشت. یکی از اساسی‌ترین کارها در این خصوص، کار اطلاعات است. علت اهتمام امام عزیز به شما، همین موضوع بود که کار اطلاعات را مهم میدانستند و اخلاص را در شما مشاهده میکردند. دستگاههای اطلاعاتی باید با یکدیگر همکاری کنند. البته حفاظتها، بحث و منطقه‌ی جداگانه‌یی دارند. مجموعه‌ی دستگاههای اطلاعاتی کشور، بدون تمرکز و فرماندهی متحد و مستقل، نخواهند توانست به قدر کافی و لازم، از همه‌ی نیروهای خوب و کارآمد استفاده کنند. باید مدیریت خوب و متمرکز، با رعایت همه‌ی جوانب، حرکت عمومی نیروهای اطلاعاتی را در کشور جهت بدهد.
	البته باید پشتیبانی عظیم مردمی شما حفظ شود. مردم باید هوشیاری اطلاعاتی خود را حفظ کنند و در مقابل تحرک دشمن حساسیت داشته باشند. در نظام جمهوری اسلامی، حضور عظیم مردم، اقتدار الهی را نشان میدهد و به میزان زیادی دشمن را مأیوس میکند؛ اما این نکته به معنای آن نیست که تحرکات دشمن و خباثتهای او تمام شده است؛ خیر، نمیتوان انتظار داشت که دشمن خباثتهای خود را متوقف کند. آنچه موجب میشود که دشمن نتواند ادامه دهد، هوشیاری مردم است. ارتباط با مردم را قوی کنید و اخلاص و تقوا و رابطه‌ی با خدا را سرلوحه‌ی کار خود قرار دهید.
	خداوند ان‌شاءاللَّه به شما توفیق بدهد، تا بتوانید کارهای اساسی و مهم و تکلیف سنگینی که بر دوش شماست، به بهترین وجه انجام دهید؛ تا همچنان‌که امام(ره) در حیات خودشان از شما راضی بودند، ان‌شاءاللَّه درعالم ملکوت هم روح مطهر ایشان نسبت به شما سرشار از رضایت باشد.
	والسّلام علیکم و رحمةاللَّه و برکاته‌