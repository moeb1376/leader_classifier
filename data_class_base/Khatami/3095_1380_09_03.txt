
	بسم‌اللَّه‌الرّحمن‌الرّحیم‌
	خوشوقتم که یکبار دیگر در این مراسم بسیار شیرین و مطلوب شرکت کردم و موفقیّت جوانان عزیزمان را در ارتش جمهوری اسلامی ایران، در کار دانش و معرفت و دین و جهاد، بار دیگر از نزدیک دیدم. ان‌شاءاللَّه موفقیّتهای شما جوانان عزیز - چه فارغ‌التّحصیلان این دانشگاه در دوره‌های کارشناسی و کاردانی و چه جوانانی که تازه وارد این دانشگاه شده‌اند و سردوشی گرفته‌اند - برایتان مبارک باشد و حضورتان در مجموعه عظیم و کارآمد ارتش جمهوری اسلامی ایران، بر کارآمدی و پیشرفت هرچه بیشتر و نشاط و سرزندگی این مجموعه بیفزاید.
	برداشت و تلقّی من از این دانشگاه همیشه به این صورت بوده که این‌جا در آنِ واحد، هم کانون علم است، هم جهاد است، هم خودسازی جسم و جان است و هم مرکز تمرین تقوا و پرهیزگاری است. در عمل هم این را دیده‌ایم. دوره‌های درسی و کار تحصیلی شما، برای برخوردار کردن این نسل از دانش، دوره‌های خوب و کارآمدی است. حضور در مجموعه نظامىِ جوان و استفاده از نظرات و تجربیّات کارکُشتگان رزم در میدان واقعی جنگ - نه فقط در کلاس درس - برای به ثمر رساندن قوّه نظامی و آمادگیهای دانش رزم، کارآمد و مفید است. حضور تربیتهای اسلامی و وجود فرماندهان مؤمن و عمیقاً معتقد به مبانی اسلام، در پرورش روحی جوانان عزیز ما در این دانشگاه، بسیار مفید و مؤثّر و کارآمد است. بنابراین، دانشگاه افسری امام علی، مجموعه دانش و پرهیزگاری و جهاد و تربیت جسم و جان است. این تلقّی من از این دانشگاه بوده است و ان‌شاءاللَّه بعد از این هم روزبه‌روز همین احساس و تلقّی افزایش خواهد یافت.
	بعضی گمان میکنند انتظار تقوا و پرهیزگاری و پاکدامنی و دینداری و معرفت دینی از یک مجموعه علمی و آموزشىِ نظامی، امری غیر متعارف است. البته ممکن است بر حسب عرفهای غلط رایج - چه در گذشته در همین کشور و چه امروز در بسیاری از کشورهای عالم - غیر متعارف باشد؛ لیکن منطقی نیست که ما میان مجموعه جوانی که در یک کشورِ آرمانگرا و پیشرو و در یک نظام منادی عدل و معنویّت، به کار نظامیگری اشتغال دارد و آموزش رزمی و تربیت معنوی و روحی و فکری، تفکیک قائل شویم. این غیر منطقی است.
	نظام جمهوری اسلامی، راه نویی را در دنیا به روی بشریّت باز کرد؛ راه نوی طلبِ آرمانهایی که همیشه بشر مشتاق و تشنه آنها بوده است و همیشه قدرتمندان مانع شده‌اند که دست بشر به آنها برسد. از دیرباز تا امروز، بشریّت آرمان عدالت، انصاف و برابری بین انسانها و برچیده شدن بساط زورگویی از سطوح مختلف زندگی مردم را در دل پرورانده است؛ اما این آرمان در کمتر برهه‌ای از زمان محقّق شده است. انسانها همیشه تشنه آرمانهای انسانیاند و آرمانها در طول زمان یکسان است. دانش پیشرفت میکند و وضعیّت زندگی و روابط اجتماعی دچار دگرگونی و تحوّل میشود؛ اما آرزوهای بزرگ بشر در طول زمان و اوضاع و احوال گوناگون، یکی است. بشر همیشه تشنه صفا و یکرنگی و عدل و انصاف و معنویّت و حقیقت و برادری است و از تزویر و دروغ و زورگویی و حق‌پوشی و ظلم و بیعدالتی بیزار است. این آرمانها هرگاه در بخشی از عالم منادیانی پیدا کرد، زورگویانی پیدا شدند که یا آنها را سرکوب و یا موانعی در راهشان ایجاد کردند. البته این آرمانها چون فطری انسان است، از بین رفتنی نیست و تا امروز از بین نرفته و نخواهد رفت؛ بلکه روزبه‌روز آگاهی و ظرفیّت بشر برای پذیرش و عمل به آنها بیشتر شده است.
	امروز در دنیا نظامی به وجود آمده است که براساس رهنمودهای قرآنی و هدایت اسلامی، برای بشریّت عدالت میخواهد و میطلبد و صریحاً اعلام میکند با ظلم مخالف است و با آن کنار نمی‌آید. اسلام پرچمی را برافراشت که تمام آرمانهای انسانی در پای این پرچم، قابل برآورده‌شدن است. این پرچم امروز در نظام جمهوری اسلامی برافراشته شده است. کسانی با این نظام مخالفت میکنند که در طول تاریخ با دعوت پیامبران مخالفت میکردند و با سخن مصلحان، شیوه کج‌تابی و کج‌اندیشی پیش میگرفتند. همه ارکان این نظام متوجّه همان آرمانهاست. نیروی نظامیاش نیز همین‌طور است. جوان نظامی ما امروز با برخورداری از جوانی، با لباس عزّت و شوکت نظامی و با محبوبیتی که امروز نظامیان به خاطر تلاشهای خود در دوران جنگ تحمیلی در میان مردم ما دارند و مردم به آن مجاهدتها احترام میگذارند؛ شیوه پارسایی و پاکدامنی و رعایت تقوا و دین را جزو وظایف خود میشمرد. این ویژگی بسیار مهم و باارزشی است.
	این‌جا یک عبادتگاه نیست؛ اما دلهای ذاکر شما هرکدام به تنهایی یک عبادتگاه است. دهان روزه شما نظامیان جوان در روز ماه رمضان و صف نماز جماعت شما - که من در گذشته از نزدیک خودم آن را دیده بودم - و مراسم معنوی شما در کنار نشاط و شادابی روحیه و در کنار دانشی که فرامیگیرید، ترکیب بسیار زیبا و شگفت‌انگیزی را فراهم میآورد. عزیزان من! این ترکیب را روزبه‌روز کاملتر کنید؛ دانش را در کنار دین و معنویّت و تقوا و پرهیزگاری، همه را در کنار تجربه نظامی، همه را در کنار انضباط کامل - که برای یک سازمان نظامی لازم است - در هم تنیده و مجتمع، برای خودتان کسب کنید. آینده این کشور، متعلّق به شما جوانان است. این ارتش هم متعلّق به شماست. هرجا که شما قدم میگذارید، از همه نورانیّتهایی که کسب کرده‌اید، باید مثل چراغی محیط خود را روشن کنید. جوانىِ شما در خوب دورانی میگذرد؛ آن را قدر بدانید.
	ملت ایران امروز حرف تازه‌ای را وارد میدان مفاهیم جهانی کرده است. برای همین است که در هر یک از قضایای بزرگ دنیا، آن‌جایی که انسانها و ملتها حق دارند موضع و فهم خود را مطرح و عرضه کنند، ملت ایران با زبان و موقعیت و منش و صراحت مسؤولان کشور خود - که نمایندگان آنها هستند - موضع صریح و مستقل و عادلانه و منطقی و معقولش را بدون هیچ‌گونه بیم و ملاحظه‌ای از کسی ابراز میکند. این رویّه‌ای بسیار کمیاب در دنیاست؛ و بسیار هم عزّت‌آفرین و مغتنم است. ان‌شاءاللَّه روزبه‌روز پایه‌های این نظام، پایه‌های این فکر و راههای تحقّقِ هرچه بیشتر این آرمانها، روشنتر، بازتر و مستحکم‌تر خواهد شد.
	از خداوند متعال توفیقات شما عزیزان را مسألت میکنم و از همه کسانی که دست‌اندرکار اداره نیکوی این مجموعه علمی و فرهنگی و نظامی هستند - مسؤولان ارتش و نیروی زمینی و این دانشگاه - صمیمانه تشکّر میکنم.
	والسّلام علیکم و رحمةاللَّه و برکاته‌