
	بسم‌اللَّه‌الرّحمن‌الرّحیم
	 
	جوانان عزیز! خیلی خوش آمدید. امیدوارم که خداوند متعال همه‌ی شما را در سلک انسانهای والا و برجسته‌ای که در میان مردم و جامعه‌ی خودشان وظایف مهم و شرافتمندانه‌ای را بر دوش میگیرند، قرار دهد و محسوب کند.
	 
	تشکّلهای اسلامی در دانشگاهها، شأنی فراتر از تشکّلهای اسلامی در غیر دانشگاهها دارد و این به‌خاطر اهمیت محیط دانشگاه و محیط دانشجویی است. این‌که جمعی از جوانان - چه پسرها، چه دخترها - با انگیزه‌ی دین در مجموعه‌ای گرد بیایند و در محیط دانشجویی به تبلیغ دین و معارف اسلامی بپردازند و به اسلامی کردن محیط دانشگاهها کمک کنند، شرف بزرگی است و ارزش مضاعفی هم دارد. هم کار علمی شما اهمیت دارد، هم کار دینی و تبلیغی شما بسیار مهم است.
	 
	نکته‌ی اساسیای که در خصوص تشکّلهای دینی در همه‌ی دانشگاههای کشور وجود دارد، این است که تشکّلهای دینی به جوان دانشجو، هویت دینی و اصیل میبخشد. هر انسانی در دوران جوانی مایل است کاری کند که در بالا رفتن ارزش شخصی و ارزشمندىِ هویت او تأثیر محسوسی داشته باشد. فعّالیت در تشکّلهای دینی دانشگاهها میتواند ارزش هویت یک جوان را در حد یک مبلّغ دین و جانشین پیغمبران و رهرو راه اولیای خدا بالا ببرد. این بسیار اهمیت دارد. از اوّلِ انقلاب، بهترین و متعهّدترین و باابتکارترین جوانهای ما در دانشگاهها، در مجموعه‌های تشکّلهای دینی گرد آمدند و تأثیرات مهمی هم گذاشتند. این‌طور هم نبود که تشکّلهای دینی در دانشگاهها فقط فعّالیت دینی بکنند و به مسائل علمی کاری نداشته باشند؛ حتّی توانستند به پیشرفت علم در دانشگاهها نیز کمک کنند. آنها اثر خودشان را، هم در زمینه‌ی مسائل سیاسی، هم در زمینه‌ی مسائل دینی و هم در کمک به پیشرفت علم در دانشگاهها، این‌گونه نشان دادند. جوان مؤمن و دارای هویت دینی، این‌قدر میتواند اثرگذار باشد.
	 
	در اوایل انقلاب، بعضی از دستگاههای خبری دنیا - که به محافل سیاسی فعّال دنیا وابسته بودند - گفتند که امام با به وجود آوردن تشکّلهای دینی در ایران - چه در دانشگاهها و چه در برخی از مراکز دیگر - توانست مهمترین تدبیر را برای پیشبرد فکر خود به کار بزند. همین‌طور هم بود. و اما احساس میشود که در محیط دانشگاهها، علیه این فعّالیت خالص و نابِ جوانان و جوانانه، فکرها و اندیشه‌های مسمومی در حال توطئه‌چینی هستند. این کار، مخصوص امروز نیست؛ در گذشته هم بوده است؛ برای این‌که بتوانند تشکّلهای اسلامی را از هویت دینی و انقلابىِ خودشان و از آن راه روشنی که در مقابل پای آنهاست، دور و منصرف کنند. آن نقطه‌ی اساسی این است که شما جوانهای مؤمن و پاک و روشن‌بین باید مراقب باشید؛ باید راه روشن دین و باور دینی و تبلیغ دینی - که راه پیغمبران است - همیشه در مقابل چشم شما باشد و این راه را با شاخصهای دینی، درست تشخیص دهید.
	 
	محیط دانشجویی، محیط جوان و محیط پاک و بیآلایشی است. روح و دل جوان ناآلوده است و هنوز به طمعها و گرفتاریهای گوناگونی که بسیاری از مردم دنیا به آن مبتلا میشوند، دچار نشده است. جوانها میتوانند در محیطی که به آنها امکان داده میشود، مشعل هدایت را درست بگیرند. این هدایت، مشعل دین است؛ مشعل فکر امام است؛ مشعل آن راه روشنی است که توانست ملت ایران را در عرصه‌ی بین‌المللی به صورت یک ملت بزرگ و دارای سخن نو معرفی کند.
	 
	عزیزان من! امروز ملت ایران و نظام جمهوری اسلامی برای دنیا سخن نو دارد. امروز کمر دنیا در زیر بار تحمیلهای سیاسی و اقتصادی قدرتهای بزرگ خم شده و حرفهای تکراریای که در دنیا گفته میشود، ملتهایی را که از فشار و قدرت متمرکز استکبار رنج میبرند، به‌کلّی مأیوس کرده است. سخن نو، سخن اسلام است؛ اسلامی که برای اداره‌ی زندگی انسانهاست. در پیام اسلام، هم ایمان و باور دینی، هم اطمینان، هم آرامش روانی و هم راه روشنی برای اداره‌ی زندگی انسانها نهفته است. لذا شما میبینید که ملتهای مسلمان و حتّی بعضی از ملتهای غیرمسلمان، امروز به نام امام و انقلاب و نظام اسلامی میبالند و عشق میورزند. این حقیقت روشنی است که وجود دارد.
	 
	شما جوانهای عزیز در همه‌ی محیطهای دانشجویی هدفتان را در درجه‌ی اوّل این قرار دهید که بتوانید دلهای جوان و آماده‌ای را که در پیرامون شماست، با معارف اسلامی آشنا کنید؛ آنها را از اضطرابهایی که در زندگی معمولی برایشان پیش می‌آید، به برکت ایمان و اطمینان و سکینه‌ی الهی نجات دهید و ذهنها و دلهایشان را در خطِّ درست انقلاب - آن خطّی که برای عزّت و پیشرفت و رفاه روزافزون ملت ایران، تنها راه و نسخه‌ی نجات است - هدایت کنید.
	 
	مواظب باشید دشمن نتواند در میان تشکّلهای اسلامی لانه بگذارد. به این نکته بسیار توجه کنید. کسانی که میخواهند در دانشگاهها فعّالیت اسلامی نباشد؛ کسانی که میخواهند جوانهای ما با اسلام آشنا نشوند، حقایق انقلاب را نفهمند، حقایق نظام اسلامی را آن‌چنان که هست، به دست نیاورند و با چهره‌های درخشان انقلاب آشنا نشوند، یکی از شگردهایشان این است که در مراکز دینی و انقلابی، از جمله در داخل مجامع دانشجویی و بخصوص مجامع تبلیغی و تشکّلهای اسلامىِ دانشجویی نفوذ و رخنه کنند. من از همه‌ی جوانان عزیز، هوشیاری آنها را توقّع دارم. نسبت به انگیزه‌ها و هدفهای خصمانه، هوشیارانه مواجه شوید و خردمندانه و شجاعانه با آن برخورد کنید و ان‌شاءاللَّه راه روشن و درخشانِ خودتان را مؤمنانه ادامه دهید.
	 
	امیدوارم که خداوند متعال همه‌ی شما را مشمول هدایت و کمک و رحمت خودش قرار دهد.
	 
	والسّلام علیکم و رحمةاللَّه و برکاته