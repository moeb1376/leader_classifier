
	... نفس ایجاد بانک توسعه‌ی اسلامی یک گام بلند بود و خوشبختانه مشاهده میکنیم و از شما میشنویم که این بانک و عملیات بانکىِ اسلامی نه فقط در دنیای اسلام، بلکه حتی در کشورهای غیراسلامی هم جایگاه برجسته‌یی پیدا کرده و مورد توجه قرار گرفته است؛ این برای ما جامعه‌ی مسلمان، یک تجربه‌ی بزرگ است.
	به اسلام افتخار کنیم؛ به احکام اسلامی برای گذران صحیح زندگی افتخار کنیم؛ قدر احکام اسلامی را بدانیم و در ارائه‌ی احکام اسلامی برای زندگی انسان و اداره‌ی کشورها کوششِ هرچه روزافزونِ خود را به‌کار ببریم تا چهره‌ی واقعی اسلام که در زیر ابر تخریب‌ها و تبلیغاتِ مخالف پنهان مانده، خودش را بتدریج نشان دهد.
	هر کاری امروز انجام بگیرد که در جهت گردآوری نیروهای اسلامی باشد و امت بزرگ اسلامی را در جهتگیریهای گوناگون زندگی متشکل کند، خدمت به اسلام، کشورهای اسلامی و بشریت است. کار بانکی شما و بانک توسعه‌ی اسلامی و هیأت خدمات مالی، همه از این قبیل و در این صراط است.
	امروز این یک واقعیت بزرگ است که مسلمین در عالم، مجموعه‌یی تعیین‌کننده هستند؛ یا بگوییم امت اسلامی میتواند یک مجموعه‌ی تعیین‌کننده در انعقاد و شکل‌دهىِ سیاستهای جهانی و حرکت عمومی بشریت باشد. دورانی طولانی تلاش شده است که مسلمانها از دایره‌ی تحرک اساسی دنیا و زندگی بشری، از علم، از پیشرفت اقتصادی، از قدرت بین‌المللی و قدرت تأثیرگذارىِ سیاسی و اقتصادی کنار بمانند و به‌صورت یک مجموعه‌ی کم خاصیت و بیاثر دربیایند. حداقل دو قرن برای این کار سرمایه‌گذاری و تلاش شده و هنوز هم این تلاش ادامه دارد. این، ظلم بزرگی به مسلمین عالم و امت اسلامی بوده است.
	امروز امت اسلامی بیدار شده و قدر خود و اهمیت خود و تواناییهای خود را تا حدود زیادی شناخته است. وقت آن است که از این تواناییها در راه بهبود زندگی امت اسلامی استفاده شود و توانایی اسلام در عمل نشان داده شود. هیچ گفتار و هیچ تبلیغی بالاتر از عمل نیست. ما اگر به اسلام یا امت اسلامی علاقه‌مندیم، باید کار و تلاش کنیم.
	خداوند متعال نعمت‌های زیادی به امت اسلامی داده؛ ما از این نعمت‌ها درست استفاده نمیکنیم؛ اینها واقعیت است. ما امروز تقریباً یک چهارم جمعیت دنیا هستیم. بخش عمده و تعیین‌کننده‌ی انرژی دنیا در دستان ما مسلمانهاست. گاز دنیا، نفت دنیا و نیروی انسانىِ عظیمِ با استعداد دنیا در اختیار ما مسلمانهاست. بخش عظیمی از حساس‌ترین مناطق استراتژیک دنیا در اختیار ماست. این واقعیت‌ها را دنیا باید لمس کند؛ و پیش از همه، خود ما باید این واقعیت‌ها را لمس کنیم.
	قدرتهای استکباری عالم دائماً در بلندگوهای تبلیغاتىِ خود به ما مسلمانها میگویند به واقعیت‌های دنیا توجه کنید. منظورشان از واقعیت‌ها این است که دنیای غرب از لحاظ علمی، تکنولوژی، اقتصادی و نظامی پیشرفته و تواناست. میگویند این واقعیت‌ها را ببینید و در مقابل خواست قدرتهای جهانی تسلیم شوید. دائم به ما میگویند چرا واقع‌بینی ندارید. مرادشان از واقع‌بینی این است که در مقابل نیروی متراکم علمی و اقتصادی و فناوری غرب تسلیم شوید و کوتاه بیایید.
	در کنار آن واقعیت، واقعیت‌های دیگری هم وجود دارد: این‌که نیمی از گاز دنیا متعلق به ماست؛ این‌که بخش عمده‌یی از نفت دنیا متعلق به مسلمانهاست. امروز دنیا بدون نفت و گاز چه کار میتواند بکند؟ روشنایی، گرما و فناوری دنیا وابسته‌ی به نفت است؛ این مال امت اسلامی است؛ این هم یک واقعیت است. ما امروز یک چهارم جمعیت دنیا هستیم؛ این هم یک واقعیت است؛ این را هم باید ببینید. آنها این واقعیت‌ها را در معادلاتِ خود حذف میکنند. متأسفانه ما هم با احساس خودکم‌بینی و حقارت، این واقعیت‌ها را نمیبینیم. چرا نباید ببینیم؟
	شکی نیست که امروز دنیای اسلام پراکنده است؛ اما میتوان دنیای اسلام را مجتمع کرد؛ یک تجربه‌ی کوچک آن، تأسیس بانک توسعه‌ی اسلامی است. شما توانستید گوشه‌یی از مدنیت دنیای اسلام را - که مسائل مالی و پولی است - در بخشی از آن متمرکز کنید. ملاحظه کنید فواید و منافعی که امروز این کار به دنیای اسلام میرساند، چقدر زیاد است. در همه‌ی زمینه‌ها باید این‌طور باشد.
	امروز نقشه‌ی اساسی استکبار برای دنیای اسلام، سیطره‌ی کامل است. طرح خاورمیانه‌ی بزرگی که امریکاییها مطرح میکنند، عبارةٌ اخرای ایجاد کشور بزرگی است به نام خاورمیانه، با مرکزیت رژیم صهیونیستی. همه‌ی دولتهایی که در این کشورها هستند، باید به دولتهای دست‌نشانده‌ی اسرائیل تبدیل شوند. معنای خاورمیانه‌ی بزرگ این است که ما یک عرصه‌ی عظیم بشری را در اختیار اسرائیل بگذاریم تا در آن، سرمایه‌گذاری و تولید ارزان کند و بر فربهىِ خود بیفزاید؛ و اگر افسانه‌ی نیل تا فرات را با شیوه‌ی نظامی نتوانست محقق کند، با شیوه‌ی اقتصادی، سیاسی، پولی و فنی آن را تأمین کند. امریکا - و به یک معنا باید گفت غرب - این را میخواهد. دنیای اسلام چرا باید تسلیم چنین خواسته‌یی شود؟
	پیشرفت در این میدان‌ها احتیاج دارد به فکر، عقل، تدبیر و حکمت؛ احتیاج دارد به این‌که دلهای خود را به هم بیشتر نزدیک کنیم. اکسیر دور از دسترسی که باید سعی کنیم آن را به‌دست بیاوریم، عبارت است از اتحاد و همدلىِ کشورهای مسلمان در بخشهای مختلف.
	کاری که شما در قضیه‌ی مسائل بانکی و پولی دارید میکنید، بسیار باارزش است؛ این را دنبال کنید. همین هیأت خدمات مالىِ اسلامی که شما تشکیل دادید، به وحدت رویه در بانکداری اسلامىِ کشورهای اسلامی و نظارت درست بر حرکت بانکها کمک بسیار بزرگی خواهد کرد؛ منتها هر چه میتوانید، بانک توسعه‌ی اسلامی را فعال کنید.
	... ما باید کاری کنیم که مبادلات بین کشورهای اسلامی تقویت شود. امروز داد و ستد و تجارت و مبادلات پولی و بانکىِ کشورهای اسلامی با یکدیگر بمراتب کمتر و ضعیف‌تر است از تجارت و مبادلات مالی آنها با کشورهای بیرون از جهان اسلام؛ این واقعیتِ خوبی نیست؛ باید این واقعیت را تغییر داد.
	ما میتوانیم به هم کمک کنیم و همکاریها را توسعه دهیم. برای توسعه‌ی این همکاریها، هیأت عامل بانک توسعه‌ی اسلامی میتواند هدف کمّی و قابل سنجشی را تعریف کند و از هیأت مدیره‌ی بانک توسعه‌ی اسلامی بخواهد که آن را عملیاتی کند و برای آن در مدت زمان معینی - مثلاً در یک سال آینده - برنامه‌ریزی کند. این هدف حتی میتواند بسیار بلندپروازانه باشد، زیرا ظرفیت کشورهای اسلامی زیاد است. میتوان از این ظرفیت استفاده کرد و ارتباطات بین کشورها را هرچه بیشتر توسعه داد.
	امیدواریم خداوند متعال به همه‌ی ما و به امت اسلامی کمک کند؛ به ما عزم و نشاط کافی عنایت فرماید تا بتوانیم طبق ایمان و باوری که داریم، پیش برویم و حرکت کنیم. قدمهایمان را محکم برداریم، زیرا خدای متعال به ما کمک خواهد کرد؛ «والّذین جاهدوا فینا لنهدینّهم سبلنا و انّ اللَّه لمع المحسنین». ...