
	بسم‌اللَّه‌الرّحمن‌الرّحیم‌
	این روز را به همه فارغ‌التحصیلان عزیزِ این دوره و همچنین سردوشیبگیران و استادان و مسؤولان و مربیان این دانشگاه تبریک عرض میکنم و امیدوارم همواره این دانشگاه و برنامه‌ها و فارغ‌التحصیلان آن، مشمول لطف پروردگار باشند.
	بسیار خوشحالم که در این دوره هم توفیق حضور در این مراسم نمادین و پُرمغز و پُرمعنا را پیدا کردم. مجموعه‌ای از جوانهای پاکیزه و پاکنهاد این کشور، در یک مرکز علمی و آموزشی، خود را آماده میکنند که در طول زندگی آینده خودشان، در صفوف خطرناک دفاع از هویّت ملی و مرزهای این کشور قرار گیرند و از ملت و کشور و تاریخ و حیثیّت و شرفشان دفاع کنند. این چیز بسیار باارزش و بااهمیتی است. این مراسم، سر تا پا حکایت‌کننده از همین حقیقت بسیار باشکوه و باارزش است.
	در حقیقت، نیروهای مسلّح در هر کشوری باید نماد غیرت و عزّت مردم آن کشور باشند؛ اما همه جا این حقیقت تحقّق خارجی ندارد. در بسیاری از کشورها و میان خیلی از ملتها، نیروهای مسلّحشان نه فقط مظهر عزّت ملی و غرور ملی و غیرت ملی نیستند، بلکه نقطه مقابل آن هم قرار میگیرند. یک روز در کشور ما هم متأسفانه مطلب از این قرار بود؛ یعنی نیروهای مسلّح نه فقط عزّت این ملت را نشان نمیدادند، بلکه سعی و تلاش و برنامه‌ریزی میشد که نیروهای مسلّح، حافظ منافع بیگانگان و دیگران باشند. بدنه نیروهای مسلّح خون دل میخوردند؛ افسران شریف و پاکدامنی آن روز هم رنج می‌بردند؛ اما این برنامه‌ریزیها میشد؛ چون قدرت متمرکزِ مداخله‌جوىِ مستکبرِ جهانی این‌طور خواسته بود و با پشتوانه زر و زور و سلاح و انواع روشهای تزویرآمیز، خواسته‌ی خودش را بر خیلیها تحمیل کرده بود. امروز هم در بسیاری از جاهای دنیا این‌طور است.
	خدا را شکر میکنیم که ملت بزرگ و نیرومند ما توانسته است در همه بخشهای دارای نشان حیات و زندگی، استقلال و اراده قوی خود را به همه نشان دهد؛ از جمله در بخش نیروهای مسلّح. نیروهای مسلّح ما امتحان خوبی دادند و دفاع خوبی کردند. برای هر جوانی، حضور در صفوف نیروهای مسلّح جمهوری اسلامی - چه ارتش، چه سپاه و چه بخشهای دیگرِ نیروهای مسلّح - یک افتخار است.
	امروز انگیزه‌های استقلال‌طلبی در میان ملتهای دنیا بسیار شده است. یک بار دیگر این حقیقت خود را نشان میدهد که ملتها نمیتوانند برای همیشه تسلیم و مطیع قدرتهای مداخله‌گر جهانی و بین‌المللی باشند. یقیناً ملت ایران و نیروهای مسلّح در دفاع جانانه هشت ساله و نیز حضور این فکر شجاعانه در میان ملتها، نقش بسیاری داشته‌اند. امروز نیز همین‌گونه است. اگر شما میبینید که ملت لبنان توانست به دست جوانان شجاع خود، افسانه شکست‌ناپذیری و غیرقابل عقب‌نشینی بودن نیروهای صهیونیستی را باطل کند و بشکند، و امروز در داخل سرزمینهای اشغالی، مردم مظلوم فلسطین، با وجود تهی بودن دستشان از سلاح، مقاومت میکنند و جانانه ایستاده‌اند و نیروهای ظالم و قسىّ‌القلب صهیونیست را دچار محذور و مشکل کرده‌اند، به خاطر این است که در دوران بیست‌ساله گذشته، فریاد رسای ملت ایران در میدانهای مختلف به گوش همه رسید و علی‌رغم این‌که میخواستند صدای ملت ایران را خاموش و در گلو خفه کنند، اما نتوانستند و نخواهند توانست.
	ملت بحمداللَّه قوی است؛ کشور نیرومند است؛ فکری که این نظام و این ملت و این جوانان و شما عزیزان به اتّکای آن در این میدانها وارد شده‌اید، فکر استوار و نافذ و اندیشه‌ای مبتنی بر منطقِ مستحکم است؛ ایمانها و عواطف را میتواند جلب کند و نیروها را در این راه به حرکت بیندازد.
	از شما جوانهای عزیزی که تازه وارد ارتش شده‌اید، این انتظار بحق هست که با ابتکار خودتان، با طراوت و شادابی خودتان، با حضور جوانانه و پُرشور خودتان، سازمان عظیم ارتش جمهوری اسلامی ایران را هرچه بیشتر کامل کنید. هم ایستادگی شما، هم ایمان شما، هم روح تعبّد و ارادت و عشق به مبادی معنوی در شما، هم تواناییها و پیشرفتهای علمی و تحصیلی شما، هم آمادگیهای نظامی و رزمی شما، هم انضباط و نظم شما در این مراسم، در گزارشها و عملکردها نشان داده شده است. اینها علامتهای بسیار خوبی است. جوانان مؤمن، مصمّم، باسواد، تحصیلکرده، متدیّن و عمیقاً مؤمن به آرمانهای اسلام و ارزشهای الهی وارد میدان میشوند و سازمان ارتش را غنیتر، سرشارتر و پُربارتر خواهند کرد. چشم امید و انتظار به شما جوانهاست که بتوانید این امانت را - که نسل قبل از شما با مجاهدت و تلاش فداکارانه خود به این نقطه رساند - جلوتر و پیشتر ببرید.
	برای همه شما و همه مسؤولان محترم این دانشگاه و کسانی که با تلاش و زحمت خود توانسته‌اند این ثمرات باارزش را فراهم آورند، توفیق الهی مسألت میکنم.
	والسّلام علیکم و رحمةاللَّه و برکاته‌