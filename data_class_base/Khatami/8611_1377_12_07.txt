
	ضمن عرض سلام و ادب، از محضر مبارکتان تقاضا میکنم در خصوص اهمیّتِ این انتخابات و نقش شوراها در مدیریّت کشور، مطالبی بفرمایید. همچنین اگر در این لحظات نخستینِ رأیگیری، توصیه‌ای دارید، خواهش میکنم برای بینندگان و شنوندگان ما که در انتظار مطالب حضرت‌عالی هستند، بیان فرمایید.
	
	بسم‌اللَّه‌الرّحمن‌الرّحیم. توصیه‌ی من به همه‌ی ملت عزیزمان این است که در این انتخابات هم مثل دیگر انتخابات با شور و شوق و در اوّلین ساعات - بدون این‌که بگذارند دیر شود و خوفِ فوتِ وقت پیدا شود - شرکت کنند. خوشبختانه درباره‌ی اهمیّتِ این انتخابات، صحبت شده و مردم کم و بیش میدانند که مسأله‌ی مهمّی است. استقبالی هم که نامزدهای انتخاباتی از این کار کردند، حاکی از این است که خوشبختانه در بین مردم، جایگاه این شوراها تا حدود زیادی روشن است.
	
	اما آنچه که من مناسب میدانم عرض کنم این است که مردم در انتخابات باید بسیار جدّی باشند. یعنی شرکت در انتخابات را مثل یک وظیفه بدانند و حقیقتاً انتخاب کنند. بسیار بجاست که مردم بدانند هر کسی را انتخاب میکنند، مسؤولیتهایی در مقابل این انتخاب بر دوش آنهاست؛ همچنان‌که اگر انتخابشان انتخاب خوبی باشد و ان‌شاءاللَّه به‌وسیله‌ی آن شخصِ منتخب، کارهای خوبی برای مردم و کشور انجام گیرد، ثوابها و اجرهایی هم به آنها منتقل میشود. به همین علّت است که باید حقیقتاً دقّت کنند تا افراد دلسوز، متدیّن و کارآمدی را که متناسب با این کارند، انتخاب کنند؛ چون کارآمدی به حسب کاری که ما یک شخص را برای انجام آن در نظر میگیریم، متفاوت است. کارآمدىِ این شورا با کار آمدىِ فلان شغل یا سِمَت دیگر تفاوت میکند. مردم میدانند که شوراهای شهر و روستا برای چیست. پس کسی را که احساس میکنند، فکر میکنند، تشخیص میدهند و احراز میکنند، مناسب با این کار انتخاب کنند. البته دیانت او، تقوای او و دلسوزی او را حتماً تشخیص دهند. مردم نباید افرادی را که دلسوز، علاقه‌مند و متدیّن نیستند، به مراکز تصمیم‌گیریشان بفرستند؛ زیرا برایشان وزر و وبال درست خواهند کرد. این توصیه‌ی من به مردم است.
	
	ان‌شاءاللَّه که امروز شاهد انتخابات خوبی باشیم. البته تأکید میکنم که چون سطح انتخابات بسیار وسیع است، در همه‌ی کشور، مردم با نظم در این انتخابات شرکت کنند. بحمداللَّه ملت ما از اوّلِ انقلاب تا امروز، بسیار مراسم انتخاب داشته و همه‌ی مراسم انتخاب را هم با نظم و امنیّت - بدون عوارضی از قبیل درگیری و دست به یقه شدن و... که در بسیاری از کشورها پیش می‌آید - برگزار کرده است. در مراسم انتخابات امروز هم ان‌شاءللَّه مردم با نظم و ادب - بدون این‌که با هم دچار مثلاً مناقشه‌ی زبانی و یا خدای نکرده یدی شوند - شرکت کنند و آن‌چنان‌که شایسته‌ی فرد مسلمان و ایرانىِ انقلابی است، مراسم را تا پایان وقتش در جوّی سالم و آرام به انجام رسانند.
	
	ان‌شاءاللَّه موفّق باشید