
	بسم‌اللَّه‌الرّحمن‌الرّحیم‌
	 
	به همه برادران و خواهران عزیز و گرامی، بخصوص میهمانانی که از نقاط دوردست و خارج از کشور تشریف آورده‌اند و به منزل و میهن خودشان وارد شده‌اند، خوش‌آمد عرض میکنم.
	 
	یکی از برکات الهی این است که برادران مسلمان، گردِ محورهای مورد قبول و مشترک خودشان جمع شوند. اگر این مقصود برای یک مجموعه حاصل شود، باید این را نعمت خدا بداند و نسبت به آن شکرگزاری کند. بر همین اساس است که ما در مورد امّت بزرگ اسلامی و برادران و خواهران مسلمان و اصحاب مذاهب مختلف اسلامی، به عنوان یک طرز فکر، عقیده جدی داریم که باید اختلافات را در تعامل خودشان دخالت ندهند و مشترکات را به چشم اهمیت بنگرند و گردهم جمع شوند.
	 
	انقلاب اسلامی از قبل از پیروزی، این پیام را برای همه مسلمین داشت؛ بعد از پیروزی هم تا امروز به همه برادران مسلمان در اکناف عالم، این سفارش و این درخواست و این توصیه مؤکّد را دارد که امّت اسلامی را به صورت یکپارچه و متّحد، فراتر از اختلافاتِ عقیدتی، مذهبی، کلامی و فقهی، در مقابل دنیایی که جدّاً با اسلام مخالف است، قرار دهند و از این وحدت و عظمتی که به وجود می‌آید، به نفع اسلام و مسلمین استفاده کنند. اجتماع برادران پیرو مذهب اهل‌بیت و شیعیان اهل‌بیت علیهم‌السّلام هم بر همین اساس است.
	 
	گرد آمدن معتقدین و مؤمنین به مذهب اهل‌بیت، برای مبارزه و معارضه با مسلمانان غیر خودشان نیست؛ برای ایجاد شکاف و شقاق نیست؛ برای تمیّز از میان برادران مسلمان و جدا کردن اصحاب فقه‌ها و کلامهای مختلف و مذاهب مختلف نیست؛ برای حراست از مجموعه پیروان اهل‌بیت است.
	 
	پیروان اهل‌بیت در اغلب نقاط دنیا مظلومند. ملت بزرگ ایران - که اکثریّت قاطع افراد آن پیروان اهل‌بیت هستند - یک ملت مظلوم است. مظلومیت شیعیان منحصر به آن‌جایی نیست که در کشور بزرگی مثلاً هزار خانوار شیعه زندگی میکنند؛ حتّی در ایران هم شیعیان مظلومند! مظلومیت، با قدرت منافاتی ندارد. ممکن است شخصی یا ملتی در کمال اقتدار هم باشد؛ اما مظلوم واقع شود.
	 
	امیرالمؤمنین، مولا و مقتدای ما علیه‌آلاف‌التّحیّةوالثّناء، در نهایت اقتدار و در نهایت مظلومیت بود. آن سه جنگی که در دوران خلافت کوتاه آن بزرگوار بر او تحمیل شد، و بعد شهادت مظلومانه‌اش، و بعد اختفاء مرقد مطّهرش تا بیش از یک قرن، به معنای مظلومیت آن بزرگوار است.
	 
	ملت ایران هم مظلوم است. شیعیان در بسیاری از نقاط عالم همین‌طورند. علّت هم این است که مکتب اهل‌بیت علیهم‌السّلام از اوّل بر اساس مبارزه با تحریف و کشاندن جریان ایران اسلامی به میل قدرتهای حاکم، حرکت کرده است. کسی که در زندگی ائمّه علیهم‌السّلام مطالعه و تفحّص کند، این را به وضوح مییابد. در دوران سلاطین بنی‌امیّه و بنی‌عبّاس، اهل‌بیت علیهم‌السّلام مثل عَلَمها و پرچمهایی بودند که راه اسلام ناب و بری از تحریف را به مردم نشان میدادند؛ اسلامی که قدرتها نمیتوانستند به خاطر حفظ حکومت خودشان، یا به خاطر تأمین تعیّش و عیاشّیهای خودشان، به آن چیزی بیفزایند، یا از آن چیزی کم کنند. این چیزی نیست که ما بگوییم شیعه فقط روایت کند؛ در همه تواریخ اسلامی میشود از کسانی که به خاطر یک مقتدر و یک حاکم، به جعل حدیث می‌پرداختند و تفسیر آیات کریمه قرآن وضع میکردند، نمونه‌هایی پیدا کرد. ائمّه در مقابل این میایستادند. هر کس که در مقابل تحریف و در مقابل کشاندن مذهب به این طرف و آن طرف به میل صاحبان قدرت بایستد، مورد ستم قرار میگیرد. نفس این مکتب و این عقیده، این خصوصیت را دارد؛ چاره‌ای هم نیست. با این دشمنیها، مجاهدت را هم نمیشود تعطیل کرد.
	 
	البته امروز این‌طور نیست که هرجا شیعه‌ای زندگی میکند، مشغول مبارزه است؛ نه. شیعیان هرجا که هستند، در خلال امّت بزرگ اسلامی مشغول زندگی خودشان هستند؛ لیکن مکتب و تفکّری که از آن انقلاب اسلامی ایران پدید می‌آید؛ جمهوری اسلامی ایران با این استقلال و ثبات سیاسی و با این عزّت اسلامی به وجود می‌آید و امّتی را با این شجاعت و با این قدرت تربیت میکند، نمیتواند مورد پسند مستکبران جهان باشد؛ قهراً با آن مخالفند. این مخالفت طبعاً به صور مختلفی بروز و ظهور میکند؛ حرفهایش را تحریف میکنند.
	 
	تشکیل این نظام، با الهام از حرکت ائمّه و با استفاده از محبّت اهل‌بیت علیهم‌السّلام و حرکت امام حسین صلوات‌اللَّه‌وسلامه‌علیه انجام گرفت و کسانی که بودند و هستند، میدانند و میبینند و دیدند. از روزی که این انقلاب با این شکل به وجود آمد و این بنای عظیم و مرتفع بر اساس تعالیم ناب اسلامی بنیان شد، شما ببینید چقدر کتاب و جزوه و مطلب علیه شیعه نوشته و منتشر شده است؛ لاتعدّ و لاتحصی. این کتابها را برای من می‌آورند. من اینها را میبینم و میدانم که دستهای مجرم و گنهکار، برای این‌که فکر اهل‌بیت و مکتب اهل‌بیت علیهم‌السّلام را از نظر مردم و از نظر جوانان، به عنوان فکری که منحرف از اسلام است، معرفی نمایند، چه میکنند. نسبتهای گوناگون میدهند: نسبت دروغ میدهند، نسبت خلاف میدهند، نسبت تحریف قرآن میدهند. چرا این کارها را میکنند؟ چون این حرکت، این فکر، این انقلاب، این نظام عظیم، این عزّت اسلامی، این ایستادگی ملت در مقابل تمایلات استکبار و در رأس آن شیطان بزرگ امریکا، برای جوانان و دلهای بانشاط در دنیای اسلام جاذبه دارد. از این میترسند. این، یک امر جدّی است.
	 
	استکبار میداند که امروز در بسیاری از کشورهای اسلامی، دلهای مردم با جمهوری اسلامی است؛ میداند که عمق سیاسی و استراتژیک نظام جمهوری اسلامی، در داخل کشورهای اسلامی است؛ از شمال آفریقا تا شرق آسیا. به همین خاطر است که فکر شیعی را منحرف معرفی میکنند، به او تهمت میزنند، بد معرفی میکنند، نسبتهای خلاف میدهند، جمهوری اسلامی را مورد تهاجم قرار میدهند و شیعه در این بین مظلوم واقع میشود.
	 
	شما برادران و خواهران عزیز که در این مجمع عظیم و الهی شرکت دارید، این حرکت را حقیقتاً یک جهاد به حساب آورید. شما باید بتوانید از فکر مکتب اهل‌بیت و از شیعیان اهل‌بیت علیهم‌السّلام دفاع کنید؛ این مکتب را آن‌چنان که هست و میدرخشد، معرفی نمایید؛ از این‌که به کسانی از این مجموعه عظیم در اکناف عالم ظلم شود، جلوگیری کنید؛ از این‌که کسانی از اینها - که به ایتام آل محمد علیهم‌السّلام تعبیر شده است - در معرض فتنه فکری یا فتنه جسمی قرار گیرند، جلوگیری کنید. اینها وظایف سنگینی است.
	 
	ما به عنوان جمهوری اسلامی، این احساسِ تکلیف را میکنیم. ما احساس میکنیم که در قبال طرفداران مکتب اهل‌بیت علیهم‌السّلام، در اطراف عالم و کشورهای اسلامی و بقیه نقاط جهان مسؤول هستیم. ما احساس مسؤولیت میکنیم؛ هم از لحاظ فکرشان، هم از لحاظ تربیت فرزندانشان، هم از لحاظ ارتباطشان با یکدیگر؛ هم از لحاظ این‌که به خاطر عقیده و مذهبشان، مورد تعقیب و فشار قرار نگیرند؛ که بعضی جاها متأسفانه این‌گونه است که فقط به خاطر این‌که به این مذهب معتقدند، مورد تعقیب قرار میگیرند. این، ظلم خیلی بزرگی است. این، جزو وظایف این مجموعه است که احساس مسؤولیت کند.
	 
	اگر ان‌شاءاللَّه شما بتوانید با همّت والا و بلندی که بحمداللَّه دارید و با امکان عظیمی که نفس این اجتماعِ دور یکدیگر و همّت‌گمارىِ به این کار در اختیار هر مجموعه‌ای قرار میدهد، این راه را با قوّت اداره کنید، این جهاد بزرگ و حرکت عظیمی است؛ این مورد رضای اهل‌بیت و ائمّه‌ی بزرگوار علیهم‌السّلام است و مورد رضای حضرت بقیّةاللَّه ارواحنافداه قرار میگیرد. کار بسیار بزرگی است. این، وظیفه است.
	 
	امروز خدا را شکر میکنیم که پرچم مبارزه دشمنان اسلام، به دست پیروان مکتب اهل‌بیت است؛ به دست این ملت عظیم و شجاعی است که از هیچ قدرتی به جز خدا نمیترسد. امروز ملت ایران این‌گونه است. امروز این عوامل عمده استکبار و قدرتهایی که در دنیا برای ملتها، برای دولتها، برای نظامها، برای شخصیتها، برای رجال فکری و فرهنگی، مثل هیولایی ترساننده هستند، برای ملت ایران پشیزی ارزش و اهمیت ندارند.
	 
	ملت ایران فقط به دنبال تکلیف و مسؤولیت خود و در پی ادامه راه نورانی خود حرکت میکند و با شیاطین به مبارزه میپردازد و در مقابل خواست شیاطین می‌ایستد. بزرگترین مبارزه با استکبار و با شیاطین استکبار این است که انسان تسلیم خواست و تحمیل آنها نشود. امروز ملت ایران این مبارزه بزرگ را دارد و این راهی است که امام بزرگوار ما در مقابلمان باز کرد و ملت ایران از این راه پیش رفت و حرکت نمود و بحمداللَّه به عزّت رسید؛ امروز هم همان راه را با قوّت و شدّت ادامه میدهد. شهدای بزرگی هم دادیم، جانهای گرامی و عزیزی هم در این راه فدا شدند؛ اما ملت ایران سرافرازی خود را در این میداند که این راه را ادامه دهد و ان‌شاءاللَّه ادامه هم خواهد داد و پیروزی و نصرت هم بنا به وعده الهی با کسانی است که در راه خدا پیش میروند و حرکت و مجاهدت میکنند.
	 
	از خداوند متعال مسألت میکنیم که همه شما عزیزان و برادران و خواهران را موفّق و مؤیّد بدارد؛ دلهای شما را به نور هدایت و ایمان خود روشن کند؛ به همه شما شرح صدر عنایت فرماید تا ان‌شاءاللَّه بتوانید این حرکت عظیم و این اقدام بزرگ و این خدمت باارزش را پیش ببرید و به نقاط مطلوب و اهداف عالیه آن برسانید.
	 
	والسّلام علیکم و رحمةاللَّه و برکاته‌