
	بسم‌اللَّه‌الرّحمن‌الرّحیم‌
	 
	 مصیبتِ بسیار سنگین و بزرگی است. در این حادثه، فقط شما مردم عزیزِ بم نیستند که مصیبت‌زده هستید، بلکه همه ملت ایران و همه مسؤولان کشور در این غم بزرگ با شما شریک هستند. چه جانهای عزیزی که در این حادثه تلخ از دست رفت و چه دلهایی که در این مصیبت داغدار شد و ما هم در این مصیبت، مثل شما داغدار شدیم. مسؤولان کشور با شما همدردند. من به همه خانواده‌ها و برادران و خواهرانی که عزیزانشان را در این حادثه از دست داده‌اند، با همه دل و با همه وجود تسلیت عرض میکنم؛ به ملت ایران هم تسلیت میگویم.
	 
	 یک مطلب را هم به شما عرض میکنم: برادران و خواهران عزیزِ بمی! این مصیبتها، ابتلا و امتحان الهی است. تلخ است، سخت است، مصیبت است - در این شکّی نیست - اما گاهی خدای متعال از دل همین مصیبتها و تلخیها برکات بزرگی را برای یک ملت و یک مجموعه مردم به‌وجود میآورد. در این بلاهای سخت است که جان انسانها آبدیده میشود و قدرت عزم و تحمّل انسانها بالا میرود.
	 
	 عزیزان من؛ مردم عزیزِ بم و همه کسانی که در این منطقه، مصیبت و خسارت دیدید! در مقابل این مصائب میتوان کاری کرد که مصیبت به یک حادثه خوب تبدیل شود. میشود با عزم و اراده و کار و تصمیم، آثار مصیبت را به‌کلّی از زندگی زدود. ما خیلی از ملتها را سراغ داریم که عظمت و بالندگی و رشد آنها از درون ویرانه‌ها و از دل مصیبتها آغاز شد. بخصوص شما جوانان باید همّت کنید. مصائب و ابتلائات و امتحانات الهی باید ما را قوی کند. البته من از همه مسؤولانی که از روز و ساعت اوّل خود را به این منطقه رساندند، تشکّر میکنم. برادران سپاه، ارتش، بسیج، هلال‌احمر و بخشهای گوناگون دولت کمک کردند؛ هم در نجات، هم در امداد. البته هیچ‌کس نمیتواند حجم این مصیبت سنگین را حتّی درست ارزیابی کند؛ مصیبتِ خیلی سنگینی است.
	 
	 در این چند روز غالباً قلب من زیر فشار مصیبت و غم مردم بم قرار داشت و الان که وضعیت را دیده‌ام، خیلی بیشتر زیر فشار قرار دارد. همه ما وظیفه داریم. مسؤولان در این‌جا، در استان کرمان، در تهران و در همه مراکز دیگرِ کشور، طبق مدیریّت متمرکزی که تشکیل شده است و ان‌شاءاللَّه تقویت باید شود، امکاناتشان را بسیج کنند و به این مردم کمک نمایند. ما تا چندی مطمئنّاً با نیازهای روزافزون مردم مظلوم این منطقه مواجه هستیم. مردمِ این‌جا نیازهایی دارند؛ این نیازها باید برآورده شود؛ شاید آلام این مردم اندکی التیام پیدا کند. همه دستگاهها موظّفند با سازماندهىِ منظّم و مرتّب همه امکانات خود را به صحنه خدمت‌رسانی و کمک به مردم بیاورند. البته هرچه در این دو سه روز جلو آمده‌ایم، حجم و کیفیّت کار بهتر شده و باید از این هم بهتر شود. مردم با مسؤولان و مأموران دستگاههای خدمتگزار همکاری کنند تا آنها بتوانند وظیفه‌ای که بر عهده دارند، انجام دهند. مردم مناطقِ دیگر هم همین‌طور. البته در این چند روز مردم خیلی کمک کردند. شاید شما هم در تلویزیون دیدید که مردم با اشک و آه کمک کردند و همه بر غمهای شما گریستند و با شما همدرد بودند. این کمکها باید ادامه پیدا کند، تا ان‌شاءاللَّه بشود شهر بم را از اوّل بسیار بهتر - و البته این بار کاملاً مستحکم - ساخت. باید نیّت ما این باشد که حتماً ان‌شاءاللَّه از دلِ این ویرانه‌ها، یک شهر قوی، محکم و آباد، سربلند کند. البته داغ عزیزان باز هم بر دل ما خواهد ماند - شکّی نیست - ولی آن مقدار از خسارتهای دنیوی و مادّی را که میشود جبران کرد، باید جبران کرد.
	 
	 ما آمدیم به شما تسلیت عرض کنیم و به شما بگوییم که در غمتان شریک هستیم؛ اگرچه شما خودتان هم این‌را میدانید. بنده دلم از شما جدا نیست. جوانانی که در این حادثه از دست رفتند و عزیزانی که دلها را داغدار کردند، عزیزان خود ما هستند؛ اینها مثل فرزندان خود من هستند؛ حقیقتاً و عمیقاً دل ما را هم داغدار کردند.
	 
	 به هر حال از خداوند متعال برای شما صبر و اجر و عزم و اراده و قدرت تحمّل مسألت میکنم و از خداوند میخواهم به شما عوض خیر دهد و مسؤولان را هم موفق بدارد تا هر چه سریعتر و بهتر خدماتی را که بر عهده آنهاست، ان‌شاءاللَّه برای شما مردم انجام دهند.
	 
	 سلام مرا به همه برادران و خواهران عزیز بمی برسانید.
	 
	 والسّلام علیکم و رحمةاللَّه و برکاته‌