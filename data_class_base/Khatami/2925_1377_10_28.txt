
	بسم اللَّه الرحمن الرحیم‌
	 
	الحمدللَّه ربّ العالمین. الحمدللَّه الّذی خلق السّماوات والارض و جعل الظلمات و النّور. ثم الذین کفروا بربّهم یعدلون. و نشهد ان لااله‌الااللَّه وحده لا شریک له. کما شهداللَّه لنفسه و شهدت له ملائکته و اولوالعلم من خلقه. و نشهد انّ محمّداً عبده و رسوله. ارسله بالهدی و دین الحق. لیظهره علی الدّین کلّه و لو کره المشرکون. اللّهم صل و سلّم علیه و علی آله الأطیبین الأطهرین المنتجبین. سیّما بقیةاللَّه فی‌الارضین.
	 
	اوّلاً عید سعید فطر را به همه شما حضّار عزیز - نمازگزاران - به همه ملت ایران و به همه مسلمانان جهان تبریک عرض میکنم. عیدی که طبق دعای مأثور قنوت نماز، عرض میشود: «الّذی جعلته للمسلمین عیدا و لمحمّد صلّی اللَّه علیه و آله ذخراً و شرفاً و کرامةً و مزیدا»(1)، عید مسلمانان و ذخیره و مایه شرف و کرامت و سربلندی پیامبر عظیم‌الشّأن اسلام است.
	 
	عزیزان من! ماه رمضان را با روزه‌داری، با عبادت، با تلاوت قرآن، با ذکر، با تضرّع و با دعا گذرانیدید. ماه رمضان، مظهری از بندگی خداست؛ راه روشنی به‌سوی تقواست؛ مایه غفران ذنوب است؛ مایه روشنی دلهاست. ماهی است که خدای متعال بندگان را به ضیافت خود میپذیرد و بندگان به خدای متعال نزدیک میشوند. ماه عظیمی است. خدای متعال، مراسم با عظمت این ماه را این‌گونه مقرّر فرموده است که به آسانی و سادگی پایان نپذیرد. در پایان این ماه - که ماه عبادت است - روزی را قرار داده است که روز عید باشد، روز اجتماع باشد، روز بزرگی باشد؛ برادران مسلمان به هم تهنیت بگویند؛ موفقیّتهای ماه رمضان را قدر بدانند؛ میان خود و خدا محاسبه کنند؛ آنچه را که در این ماه شریف ذخیره آنها شده است، برای خودشان حفظ کنند. آن روز، روز عید فطر است. لذا روز عید فطر هم اگرچه عید است؛ اما روز عبادت و توسّل و تذکّر و تقرّب به خداست که با نماز شروع میشود و با دعا و توسّل و ذکر پایان میپذیرد. این روز را قدر بدانید؛ ذخیره تقوا را مغتنم بشمارید و عید فطر را بزرگ بدانید.
	 
	امروز در قنوت نماز، نُه مرتبه به خدا عرض کردید: «اللّهم انی اسألک خیر ما سألک منه عبادک الصّالحون»(2)؛ یعنی بهترین چیزی را که بندگان صالح خدا از او طلب میکنند، به ما عطا کن. «و اعوذ بک مما استعاذ منه عبادک المخلصون»؛ و از آنچه که بندگان مخلص خدا، به خدا پناه میبرند، ما نیز به خدا پناه میبریم. آنچه که شما خواسته‌اید، رضای خداست، تقرّب به خداست، توفیق عمل برای خدا و توفیق عبودیّت الهی است. آنچه که شما از آن به خدا پناه برده‌اید، بندگی نفس است، بندگی هوی است، بندگی غیر خداست، شرک به پروردگار است.
	 
	پروردگارا! این دعا را در حقّ همه ما، در حقّ همه ملت ایران و در حقّ همه مسلمانان جهان مستجاب فرما. پروردگارا! ما را از قید عبودیّت هوای نفس آزاد کن. پروردگارا! ما را دوستان محمّد و آل محمّد قرار بده. پروردگارا! ما را در دنیا و آخرت با آنها محشور کن. پروردگارا! ما را پرهیزکار و متّقی گردان. ماه رمضان و امروز را برای ما، ماه و روز قرب به خودت قرار بده. پروردگارا! ذخیره تقوا را در همه امور زندگی برای ما پشتیبان قرار بده.
	 
	بسم‌اللَّه‌الرحمن‌الرحیم‌
	 
	قل هواللَّه احد. اللَّه الصّمد. لم یلد و لم یولد. و لم یکن له کفوا احد.(3)
	 
	بسم اللَّه الرحمن الرحیم‌
	 
	الحمدللَّه ربّ العالمین. والصّلاة والسّلام علی سیّد الانبیاء و المرسلین. ابی القاسم محمّد و علی آله الأطیبین الأطهرین المنتجبین المعصومین. سیّما علىّ امیرالمؤمنین و الصّدیقة الطّاهرة سیّدة نساء العالمین والحسن و الحسین سیّدی شباب اهل الجنّة و علیبن الحسین و محمّدبن علی و جعفر بن محمّد و موسی بن جعفر و علیبن موسی و محمّدبن علی و علی بن محمّد والحسن بن علی والخلف القائم المهدی. حججک علی عبادک و اُمنائک فی بلادک. واستغفر اللَّه لی و لکم و اوصیکم بتقویاللَّه.
	 
	برادران و خواهران عزیز! تقوای الهی پیشه کنید و خدای متعال را در گفتارتان، در کردارتان، در تصمیمتان و در نیّتتان، در نظر بگیرید که این مایه سعادت است.
	 
	اوّلاً لازم است از همه ملت عظیم‌الشأن ایران به خاطر تجلیل «روز قدس» تشکّر کنم. شما ملت ایران آبروی اسلام و آبروی قدس و آبروی غیرت مسلمین را حفظ کردید. روز قدس امسال هم - مانند سالهای قبل - روز شکوه اسلام بود. این‌جا سرچشمه است. این‌جا محلّ جوشش افکار و احساسات و عواطف و عزم و تصمیم اسلامی است؛ حق هم همین است. بحمداللَّه ماه رمضان امسال هم، ماه عبادت بود؛ ماه توسّل و تضرع بود؛ مساجد آباد بود؛ جوانان به مراسم دینی و عبادی و تلاوت قرآن و آنچه که برای یک جوان مایه نورانیّت قلبی و روحی است، اقبال داشتند. اینها توفیق خداست و به فضل الهی برکات خود را خواهد بخشید.
	 
	متأسفانه در پاکستان عدّه‌ای از برادران مسلمان ما به جرم شیعه بودن، به دست یک گروه متعصّب - که از اسلام جز نامی ندانسته‌اند - در ماه رمضان به شهادت رسیدند. در لبنان نیز عدّه‌ای از برادران مسلمان در زیر بمبارانهای رژیم صهیونیستی - شاید با دهان روزه - به شهادت رسیدند. در بسیاری از نقاط جهان اسلام، مسلمانان رنجهای بزرگی را تحمّل کردند؛ اما مردم مسلمان عالم به برکت اتّحاد، به برکت وحدت کلمه توحیدی، به برکت بیداری و هوشیاریای که حرکت عظیم ملت ایران به آنها بخشیده و راه روشن امام بزرگوار ما در پیش پای همه نهاده است، ان‌شاءاللَّه بر این مشکلات فائق خواهند آمد.
	 
	برادران و خواهران عزیز! این انقلاب و این اسلام و این عزّت و این الگو شدن برای جهان اسلام را قدر بدانید؛ این به برکت اسلام است. آنچه که شما را عزیز کرد، اسلام بود. آنچه که شما را عزیز کرد، مجاهدت در راه خدا بود. آنچه که شما را عزیز کرد، وحدت کلمه بود. دستها را به یکدیگر بدهید، دلها را به خدا بسپرید، چشمها و بصیرتها را باز کنید و در راه خدا قدم بردارید. ملت ایران در سایه وحدت و اتّفاق کلمه، پشت سر مسؤولان دلسوز و مؤمن و خداترس و عاشق خدمت، ان‌شاءاللَّه خواهد توانست از همه راههای دشوار و پیچ و خمهای دشوار بگذرد. راه خدا، راه روشنی است؛ اگر زحمت و رنجی هم در آن باشد، آن زحمت و رنج هم ملحوظ لطف و عنایت الهی است و خدا به آن هم اجر خواهد داد. اگر صبر و مقاومت باشد، رنجها و مشکلات از پیش پای شما بر خواهد خاست. امسال بحمداللَّه احساس میشود که مردم مسلمان ما - مؤمنین و آحاد مردم این کشور - با همان شور و نشاطی که در طول سالهای گذشته داشته‌اند، این وحدت را پاس خواهند داشت. البته بعضیها وحدت را خدشه‌دار میکنند، به آن صدمه میزنند، بیهوده مینویسند، بیهوده میگویند؛ اما بحمداللَّه متن ملت، برگزیدگان ملت، برجستگان ملت، راهنمایان کشور و امت، با وحدت کلمه راه خود را ادامه میدهند.
	 
	ملت عزیز! بندگان مؤمن و صبور خدا! راه خدا و راه انقلاب و راه امام را پاس بدارید؛ پشت سر مسؤولان دلسوزتان، بزرگان و هادیان و راهنمایان، دست در دست یکدیگر حرکت کنید و نگذارید وحدت شما خدشه‌دار شود. آن کسانی هم که دوست میدارند به خاطر منافع کوتاه‌مدّت خودشان، موجی در این اقیانوس آرام به وجود آورند، و کاری میکنند که خاطرها آشفته شود، آنها هم بدانند که سودی نخواهند برد. این ملت، این جمعیت عظیم، این امّت دلاور و مجاهد فی‌سبیل‌اللَّه، به فضل پروردگار هدفش خداست، هدفش اسلام است، هدفش عزّت است، هدفش استقلال است و میداند که اینها با وحدت کلمه به دست خواهد آمد. به خدا توکّل کنید، دست در دست یکدیگر بگذارید و پشت سر مسؤولانتان حرکت کنید. یقیناً در جوّ آرامی که کشور داشته باشد - و بحمداللَّه از آن برخوردار است - مسؤولان کشور هم بهتر میتوانند به مشکلات مردم، به گره‌های اقتصادی و به کارهایی که برعهده آنهاست، بپردازند و حرکت کنند. همه مظاهر وحدت را پاس بدارید و همه چیزهایی که وحدت را خدشه‌دار میکند، از شیطان بشمارید. آنچه که لازم است همه به آن توجّه کنند، این است که اجتماعات را، اجتماعات متین و مؤمن قرار دهید. در این یک سال و اندی به این طرف، چند مورد اتّفاق افتاده است که بعضی فضای نماز جمعه را به نحوی متشنّج کرده‌اند. میخواهم عرض کنم که نماز جمعه‌هاتان را حفظ کنید. اگر اختلافی هم وجود دارد، نماز جمعه جای تسویه آن اختلافها نیست. نماز جمعه محلّ وحدت است، محلّ جمع است، محلّ نزدیکی دلهاست؛ نگذارید مظهر اختلاف شود. دشمن از این که ببیند مظهر اجتماع، مظهر اختلاف شده است، لذّت می‌برد. ائمّه محترم جمعه هم باید رعایت کنند و مسائل اختلافی و تفرقه‌افکن را برزبان نیاورند.
	 
	این وحدت عظیم‌الشّأنی را که بحمداللَّه در کشور ما وجود دارد، حفظ کنید. البته علی‌رغم میل دشمن، این وحدت حفظ خواهد شد. علی‌رغم خواست دشمنان، این ملت در راه خدا حرکت خود را ادامه خواهد داد. تلاشهای دشمنان، تلاشهای بوقهای تبلیغاتی، تلاشهای طرّاحان سیاسی تبلیغات علیه نظام جمهوری اسلامی - که بیست سال است تجربه میکنند و تجربه میاندوزند و هر روزی به خیال خود با دست پُرتری وارد میدان تبلیغات علیه ملت ایران و نظام جمهوری اسلامی میشوند - به جایی نخواهد رسید. ملت و مسؤولان متّحدند. یک جبهه واحد وجود دارد و آن، جبهه انقلاب و اسلام است. در داخل این جبهه، هر اختلاف سلیقه‌ای هم باشد، اصل احترام به اسلام، احترام به قرآن، پاسداری از انقلاب، پاسداری از راه امام بزرگوار، پاسداری از عزّت و استقلال این کشور، تلاش برای آسوده کردن خاطر ملت و از بین بردن مشکلات، بر جای خود مستحکم و محفوظ است. این بحمداللَّه یک امر مشترک بین دلسوزان این کشور، بین مسؤولان قوا، بین رؤسای کشور، بین مسؤولان بخشهای مختلف است و همه آنها در این چیزها متّفق و متّحدند. دشمن میخواهد در این چیزها اختلاف ایجاد کند. لذا چیزهای کوچک را بزرگ میکند و چیزهایی را که وجود ندارد، در امواج تبلیغاتی پخش میکند، برای این که فضا را آلوده کند. بحمداللَّه ملت ما هوشیارند، جوانان ما هوشیارند و فریب این ترفندهای دشمن را نخواهند خورد. دنیا خواهد دید که این ملت بر اثر پایمردی خود و براثر اخلاص پیشروانش، خواهد توانست بارهای گران را بردارد، کوهها را جابه‌جا کند و به فضل پروردگار همه مشکلات را از سر راه رشد و ترقّی خود برخواهد داشت.
	 
	بسم‌اللَّه الرحمن الرحیم‌
	 
	اذا جاء نصراللَّه والفتح. و رأیت النّاس یدخلون فی دین اللَّه افواجا. فسبّح بحمد ربّک و استغفره انّه کان توّابا(4).
	 
	والسّلام علیکم و رحمةاللَّه و برکاته‌
	 
	 
	 
	 
	 
	 
	 
	1) در نسخه‌ی الاقبال سیدبن‌طاووس (ج 1ص 495) بدین عبارت است: «ذخراً و شرفاً و مزیداً» و در نسخه المحجةالبیضاء ملامحسن فیض (ج 2، ص 45) بدین عبارت است: «ذخراً و کرامة و مزیداً».
	 
	2) المحجةالبیضاء، ج 2، ص 45
	 
	3) اخلاص: 4-1
	 
	4) نصر: 3-1