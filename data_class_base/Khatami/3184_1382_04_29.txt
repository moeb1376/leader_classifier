
	بسم‌اللَّه‌الرّحمن‌الرّحیم‌
	 
	خدای متعال را به‌خاطر وجود شما جوانان مؤمن و عزیز، شکرگزاری و سپاسگزاری میکنم. یکی از ارزنده‌ترین سرمایه‌های هر کشور، انسانهای مؤمن و پرانگیزه و کارآمدند. امروز به فضل پروردگار، ما در میان جمعی از این‌گونه انسانها هستیم. همه شما جوانان عزیز، مسؤولان نیروی هوایی سپاه پاسداران انقلاب اسلامی و همه کارکنان این نیرو را گرامی میدارم و از همه شما به‌خاطر تلاشهایتان تشکّر میکنم.
	 
	بحمداللَّه نیروی هوایی سپاه در طول سالهای متمادی به یک مجموعه ستایش‌برانگیز تبدیل شده است. آمادگیهای خوبی را ایجاد کرده‌اند، نیروهای خوبی در این مجموعه گِرد آمده‌اند و کارهای با ارزشی انجام گرفته است. این بخشی از نیروی ملت ماست که در زمینه‌های مربوط به نیروی هوایی خود را نشان میدهد.
	 
	برای دفاع از آرمانهای متعالی، هر ملتی احتیاج دارد به این‌که خود را قوی کند. البته تعریف قدرت از نظر منطق دین و معنویت، با تعریف قدرت در منطق مادّی بسیار متفاوت است. منطق مادّی، قدرت را در ابزارها و وسایل مشاهده میکند؛ در اتم، در سلاح شیمیایی، در سلاح میکربی، در وسایل گوناگون پیشرفته مادی. اینها همه قدرت نیست. بخش عمده قدرت در وجود انسانهایی است که میخواهند این قدرت را به‌کار بیندازند. وقتی مجموعه‌ای حقّانیت دارد و برای حق و آرمانها و ارزشهای والا تلاش و مجاهدت میکند و آماده است برای این مجاهدت، وجود و امکانات و همه توان خود را به‌کار گیرد، قدرت واقعی آن‌جاست. مجموعه‌ای که برای حق و ارزشهای حقّانی تلاش میکند، از قدرت به شکل حیوانی استفاده نمیکند؛ ظلم نمیکند، استکبار نمیورزد، انسانها را تحقیر نمیکند، به سرزمین دیگران تعرّض و تجاوز نمیکند، ملتها و منافع و امکانات آنها را از آنها سلب نمیکند و به خود متعلّق نمی‌سازد. این اخلاق قدرت معنوی است. قدرت مادّی از اخلاق بویی نبرده است و خبری ندارد. قدرتهای مادّی برای حق و ارزشهای حقّانی به‌کار گرفته نمیشوند. منطق صاحبان قدرت مادّی، منطق جنگل است. چون قدرت مادّی دارند، حق را متعلّق به خودشان میدانند و این غلط است؛ این معادله باطلی است.
	 
	امروز شما ببینید استکبار امریکا - که انقلاب اسلامی، مُهر باطله‌ای را از اوّل بر پیشانىِ آن دولت باطل‌خواه زده و چهره او امروز در دنیا آشکار شده است - در صحنه عالَم چگونه عمل میکند. آنچه به آن نمیاندیشد، حقوق انسانها و ملتها و اخلاق انسانی و رعایت حقوق مظلومان عالَم است. آنچه برای او بیشترین اهمیت را دارد، تأمین منافع استکباری است. وقتی قدرت مادّی در این جهت به‌کار بیفتد، کرّ و فرّی دارد؛ اما امید فلاح و پیروزی نهایی برای آن نمیرود.
	 
	وقتی قدرت، با معنای الهی معنا شد، امکانات مادّی را با پشتوانه معنوی، آن‌چنان به‌کار میگیرد که حقوق انسانها تضییع نمیشود؛ تعدّی و تجاوزی به حقوق کسی صورت نمیگیرد؛ در موضع حق قرار میگیرد و برای حق تلاش میکند و پیروزی نهایی متعلّق به اوست. این معنای از قدرت که عنصر اصلی آن، اراده مردم و حکومت برای دفاع از ارزشهای والا و متعالی است، امتحان خود را در بیست‌وچهار سال گذشته به‌خوبی پس داده است. قدرتهای مادّی نتوانستند در مقابل اقتدار معنوی حق در ایران، در لبنان، در فلسطین و در هر نقطه‌ای که قدرت حق وارد میدان شد، مقاومت کنند و آن را به زانو درآورند و با حجم سنگینِ خودشان از میدان خارجش کنند. این حقیقت همیشه بوده، هست و بعد از این هم خواهد بود.
	 
	امریکاییها در عراق در مواجهه با رژیم صدّام، با یک قدرت مادّی از نوع خودشان و به‌مراتب ضعیفتر روبه‌رو بودند. لذا پیش رفتند و پیروز شدند؛ اما امروز بعد از آن‌که به‌ظاهر پیروزی نظامی را به‌دست آورده‌اند، در مواجهه با اراده و خواست مردم عراق احساس ضعف و شکست و عقب‌نشینی میکنند. آنچه امروز در مقابل اشغالگران عراق قرار دارد، یک نیروی نظامی و یک تجهیزات پیشرفته نیست؛ بلکه یک اراده عمیق مردمی است؛ مردمی که نمیخواهند اشغالگر را در خانه خود، مسلّطِ بر خود و منابع حیاتی خود مشاهده کنند؛ نمیخواهند هویّت اسلامی و ملی خود را به وسیله اشغالگران در تحقیر ببینند. این همان چیزی است که یک قدرت حقّانی را به‌وجود میآورد و اگر در صحنه باقی بماند و اراده مقاومت در دل انسانها باقی باشد، هیچ قدرتی در مقابل آن تاب مقاومت ندارد. فلسطین و لبنان، نمونه‌های دیگر است.
	 
	نظام جمهوری اسلامی از آرمان حق، از حقوق انسان، از هویّت ملی و اسلامىِ ملت خود و از سربلندی ملتی که شایسته سربلندی است، دفاع میکند و در مقابل ظلم عقب‌نشینی نمیکند. جمهوری اسلامی از آغاز گفت و ثابت کرد که در مقابل زورگویی، ستمگری، تحمیل، فشار و توقّعات متکبرانه مستکبران عالَم عقب‌نشینی نمیکند و از آرمانهای والای خود دست برنمیدارد. این یک منطق صحیح، انسانی، حقّانی و متّکی به قدرت معنوی است. ملت ایران در طول بیست‌وچهار سال گذشته این قدرت معنوی را نشان داده است. در طول جنگ تحمیلی، نیروهای مسلّح و همین جوانان مؤمن پاسدار، این قدرت را نشان دادند. نمیشود گفت معجزه فاو و شلمچه با نیروی آتش و ابزارهای جنگی به دست آمد؛ با شهادت‌طلبی، با عزم راسخ، با قدرت اراده انسانی، با اتّکاء به خدا، با ایمان و تلفیق اینها با امکاناتی که رزمندگان در اختیار داشتند، به‌وجود آمد. امروز ملت ایران و نیروهای مسلّح - ارتش و سپاه پاسداران و بسیج - آماده‌اند نیروها و امکانات مادّی خود را با پشتوانه این نیروی معنوی، این ایمان و این اراده، در هرجایی که لازم باشد و در مقابل هر دشمنی که در مقابل نظام جمهوری اسلامی قصد تعرّض و تجاوز داشته باشد، به‌کار گیرند. پیروزی، متعلّق به چنین قدرت معنوی و اقتدار معنوی است.
	 
	جوانان عزیز ما در نیروی هوایی سپاه پاسداران انقلاب اسلامی با نقش بسیار حسّاسی که این نیرو در وضعیت جدید رویاروییهای دنیا پیدا کرده است، باید آمادگیهای خود را هرچه بیشتر کنند. امروز بحمداللَّه نشانه‌های آمادگی در ظاهر و باطن این نیرو دیده میشود و این را من از خلال اطّلاعات و گزارشهای خود میدانم؛ اما راه برای تلاش و تداوم فعّالیت همواره باز است؛ هم در جهت معنوی و تقویت آرمان و انگیزه، هم در جهت آمادگیهای مادّی. همه تلاش و ابتکار و خلاقیّت و دانش و تخصّص و ایمان و صفا و معنویّت خود را باید به‌کار گیرید تا بتوانید نقش تاریخی خود را که برای دنیا - نه فقط برای ایران اسلامی - تعیین کننده است، ایفا کنید.
	 
	خداوند متعال را به خون پاک شهیدان و به حقّ اولیای برگزیده خود سوگند میدهیم ما را در راه این شهیدان پایدار بدارد و سرانجامِ نیکبختانه شهیدان را برای ما مقدّر فرماید.
	 
	والسّلام علیکم و رحمةاللَّه و برکاته‌