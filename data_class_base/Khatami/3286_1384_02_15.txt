
	بسم‌اللَّه‌الرّحمن‌الرّحیم‌
	خدای متعال را شاکر و سپاسگزارم که جمع نظامیان سلحشور این استان را - از سازمان‌های ارتش و سپاه و نیروی انتظامی و بسیج مردمی - با این شکل آراسته در این میدان ملاقات میکنم.
	حضور نیروهای مسلح، آمادگی آنها، ابتکار عمل آنها در طراحیهای گوناگون و وحدت کلمه‌ی آنها، یکی از نعمتهای بزرگ الهی است که هرجا از آن برخورداریم، باید خدا را سپاس بگوییم.
	بحمداللَّه سوابق افتخارآمیز رزمندگان این استان در تاریخ روزهای دشوار این کشور ثبت شده است. لشکر 41 ثاراللَّه، لشکر خطشکن، پیروز، آماده‌به‌کار در همه‌ی میدان‌ها، با فرماندهان شجاع و لایق و اندیشمند در طول دوران جنگ و پس از آن، خاطره‌های خوبی را به یاد گذاشته است. یگان‌های ارتشی هم در سطح این استان، هر کدام وظایف بزرگی را در زمینه‌های مختلف انجام داده‌اند و من از سالها قبل با وضعیت یگان‌های نظامی در این استان از نزدیک آشنا بوده‌ام.
	آنچه برای نیروهای مسلح - چه سپاه و چه ارتش و چه نیروهای انتظامی - مهم است، این احساس است که آنها مدافعان امنیت ملی این کشورند. در عرصه‌های گوناگون، این امنیت با وظایف مختلف، میان سازمانهای گوناگون تقسیم شده است. امنیت، بسیار مقوله‌ی مهمی است و بدون امنیت، یک کشور در همه‌ی عرصه‌ها و صحنه‌های فعالیت و تلاش، دچار مشکل است؛ در مقوله‌ی علم، در مقوله‌ی پیشرفتهای اقتصادی، در مقوله‌ی مسایل معیشتی و شهروندی، در مقوله‌ی سازندگی کشور، در همه‌ی مقولاتی که میتواند افتخارات بزرگ ملی را برای یک کشور به ارمغان بیاورد، پیش‌نیاز اصلی و اساسی عبارت است از امنیت. این امنیت را نیروهای مسلح تأمین میکنند.
	بخشی از این امنیت، مربوط به امنیت مرزهاست. مرزهای هر کشوری در معرض تهدید و شکسته شدن به‌وسیله‌ی نیروهای متجاوز و متعرض و زیاده‌خواه و قدرتهای جهانگشا قرار دارد. انسانهایی در طول تاریخ همیشه پیدا شده‌اند که بقای خودشان را با فنای ملتهای دیگر همراه و ملازم دانسته‌اند. همین کرمان شما در طول تاریخ، در معرض هجمه‌های فراوان و ترکتازیهای فراوان قرار گرفته است. کشور عزیز ما، ایران، در طول قرن‌های متمادی بارها و بارها مورد تعرض قرار گرفته. برای ما مردم ایران، این مسایل، دیگر مسایل تاریخی نیست.
	در زمانِ خود ما، یک همسایه‌ی متجاوز، متعرض، زیاده‌خواه، دچارِ جنونِ قدرت‌طلبی و قدرت‌خواهی، با تشویق قدرتهایی که با اسلام مخالف بودند و قصد سلطه‌ی بر ایران عزیز را داشتند، به کشور ما حمله کرد و این ملت دفاع جانانه‌یی کرد.
	بعد از سالهای متمادی، اولین‌بار بود که ملت ما توانست در مقابل تجاوزِ بیگانه، فاتحانه و سربلند از میدان جنگ خارج بشود. دویست سال بود که در هر حمله‌ی نظامی که به کشور ما میشد، ملت ما شکست میخورد؛ مردم ما منفعل میشدند؛ دشمن به داخل خانه‌ی ما نفوذ میکرد؛ اما این اولین‌بار بود که به برکت اسلام و به برکت انقلاب اسلامی، ملت و نیروهای مسلح ما توانستند افتخار بیافرینند؛ توانستند دشمن را ناکام کنند؛ آن هم دشمنی که فقط با نیروی خود و با موجودی خود وارد میدان نشده بود، بلکه موجودىِ دنیای مستکبر پشت سر او بود و بسیاری از آنها در خدمت او. ملت ما و نیروهای مسلح ما بر چنین دشمنی پیروز شدند؛ البته زحمت کشیدند، تلاش کردند.
	این تصویرهای مبارکی که اطراف این میدان را پوشانده است، هر کدام نماد یک دنیا فداکاریاند؛ هر کدام کوهی از عشق و شور و شوق هستند برای دفاع از حق؛ برای دفاع از ایران؛ برای سربلند کردن پرچم برافراشته‌ی اسلام عزیز در این کشور. ملت ما پیروز شد؛ امنیت را به مرزهای ما برگرداند؛ دشمن از حمله‌ی مجدد به این کشور تا مدتها نومید شد.
	امروز هم علی‌رغم گنده‌گوییهای سران استکبار، همه‌شان در برابر عزم پولادین ملت ایران و نیروهای مسلح ایران، دچار تزلزلند؛ همه‌شان میدانند که تهاجم نظامی به این کشور برایشان بسیار گران تمام خواهد شد؛ آرزوهایشان را به گور خواهند برد. بنابراین، امنیت مرزها، یک بخش مهم از امنیت ملی است.
	بخش دیگر، امنیت شهروندی است. ملت احتیاج دارد در محیط زندگی خود از امنیت شهروندی برخوردار باشد و متجاوزان، سرکشان، فتنه‌گران، آشوبگران، ستون‌های پنجم نیروهای بیگانه و دشمن در درون کشور، نتوانند مقاصد دشمنان را در این کشور و به زیان این ملت برآورده کنند. امنیت داخل کشور حایز اهمیت بسیار است. بخشی از تلاش نیروهای مسلحِ عزیز ما - چه سپاه، چه بسیج، چه نیروی انتظامی - مصروف حفظ امنیت شهروندی میشود؛ خانه‌های مردم، محیط زندگی مردم، محیط کسب و کار مردم، محیط تحصیل مردم، باید امن باشد. مردم باید خاطرجمع باشند که نیروهای مسلح ما در محیط شهروندی خودشان، بتوانند در مقابل دشمنان فتنه‌گر، دشمنان آشوبگر، اغتشاش‌آفرینان، کسانیکه از آبِ گل‌آلود میخواهند ماهی بگیرند، کسانیکه بقای خود را در برهم زدن فضای امن و آرام کشور میدانند، ایستادگی کنند. این امنیت را نیروهای مسلح به بهترین‌وجه تأمین میکنند.
	یک بخش دیگر، امنیت فرهنگی و امنیت اخلاقی است. مردم به جوانان و به فرزندان خود علاقه‌مندند و از این‌که آنها دچار اعتیاد بشوند، دچار فساد اخلاق بشوند، دچار وسوسه‌هایی بشوند که آنها را از مسیر درست زندگی دور بیندازد، نگرانند. این نگرانی و دغدغه را چه کسی برطرف میکند؟ چه چیزی برطرف میکند؟ امنیت فرهنگی. امنیت فرهنگی را هم در بخش عظیمی، نیروهای بسیج، نیروهای مؤمن، جان بر کف، تأمین میکنند.
	ترکیب نیروهای مسلح در کشور ما یک ترکیب منطقی و عالی است. ارتش در جای خود، سپاه در جای خود، بسیج در جای خود، نیروی انتظامی در جای خود؛ هر کدام با وظایف مشخص مشغول کارند و محصول همه‌ی اینها عبارت است از امنیت کشور. و آن وقتی که دشمن قصد تهاجم داشته باشد - چه تهاجم فرهنگی، چه تهاجم شهری و شهروندی، چه تهاجم از بیرون مرزها - حضور این نیروها برای این ملت مایه‌ی افتخار است؛ مایه‌ی سربلندی و عزت است.
	امروز شما جوانان عزیز ما، جوانان مؤمن و سلحشور و غیور ما توانسته‌اید افتخار را برای این ملت به‌وجود بیاورید. شما در برابر این همه توطئه علیه این کشور، این همه تحریک عناصر مریض، این همه مزدورسازی به وسیله‌ی پول - که دولت غدار امریکا تصریح میکند که به مزدوران خود در ایران پول میرساند، این مسیر خطرناک کاروان‌های مواد مخدر - تولید مواد مخدر زیرچشم امریکاییها ده برابر قبل از آمدن آنها شده است - و در مقابل این کاروان‌های اشرار، ایستاده‌اید. نیروهای مسلح ما هوشیارانه این همه توطئه، این همه فتنه و این مرزهای طولانی را مهار کردند؛ این افتخار دارد.
	بدانید که آمادگیهای خودتان را باید روزبه‌روز افزایش بدهید. آنچه تاکنون از امنیت تأمین شده است، باارزش است؛ اما استقرار امنیت در سرتاسر کشور باید به نحوی باشد که هیچ نگرانی از هیچ سو برای ملت ما وجود نداشته باشد. امنیت، دغدغه‌ی بسیار مهم این ملت است و باید دغدغه‌ی بسیار مهم دولتهای ما و مسؤولان ما باشد. از مهمترین مسایلی که میتواند معیارهای مهمی را در اختیار ما بگذارد برای تعیین دولت آینده، مسأله‌ی امنیت است. امنیت، جزو اولین نیازهای این کشور است. باید آن کسانیکه متصدی امور کشورند، معنای امنیت، اهمیت آن و راه‌های تحصیل امنیت برای این کشور را بدرستی بدانند و بفهمند که امنیت برای کشور چقدر اهمیت دارد.
	شما باید خودتان را آماده کنید؛ آمادگی علمی، آمادگی عملی، آمادگی تجربی، رزمایش‌های گوناگون، حفظ نظم و انضباط، آمادگی از لحاظ تجهیزات - سلاح و مهمات و بقیه‌ی تجهیزاتی که برای نیروهای مسلح لازم است - وحدت و برادری میان سازمان‌های گوناگون نیروهای مسلح.
	فرماندهان و مسؤولان، برنامه‌ریزیها را باید به‌روز کنند؛ به‌طور نوبه‌نو با حوادث و تغییرات مختلف - که صحنه‌ی نیاز کشور را دم‌به‌دم متغیر و متبدل میکند - خودشان را تطبیق کنند؛ برنامه‌ها را به‌طور دایم مورد بازنگری قرار بدهند؛ برنامه‌ی عملی، برنامه‌ی مؤثر، برنامه‌ی فراگیر و جامع در اختیار فرماندهان باشد. هرکدام از رده‌های گوناگونِ مسؤولان نیروهای مسلح - از بالا تا پایین - مسؤولیتهایی دارند که اگر این مسؤولیتها بخوبی شناخته بشود و اجرا بشود، مقوله‌ی امنیت - که بسیار مقوله‌ی مهمی است - تأمین خواهد شد.
	پروردگارا! این جوانان عزیز ما و این مردان فداکاری را که جان‌برکف گرفته‌اند برای دفاع از اسلام عزیز، برای دفاع از مقدسات این ملت، برای دفاع از میهن اسلامی عزیزمان، مشمول رحمت و برکت و تفضل و دستگیری خود قرار بده.
	پروردگارا! دشمنان این ملت را بیش از پیش خوار و ذلیل بگردان. پروردگارا! افتخارات این ملت را در سایه‌ی فداکاریها و مجاهدتهای مجاهدان راهت روزبه‌روز افزون‌تر بفرما.
	پروردگارا! ارواح مطهر و مقدس شهیدان ما را - که زندگی، امنیت، عزت و استقلال ما، امروز مرهون خونهای پاک و مطهر آنهاست - با اولیایشان محشور بگردان.
	
	والسّلام علیکم و رحمةاللَّه و برکاته‌