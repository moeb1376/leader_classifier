
	بسم‌اللَّه‌الرّحمن‌الرّحیم‌
	 
	نیروی هوایی یک مجموعه باشکوه و زیباست؛ آمیزه‌ای است از نظامیگری، دانش، فناوری، شجاعت و هنر. به همین دلایلِ روشن است که چهره نیروی هوایىِ ارتش جمهوری اسلامی ایران در دوران جنگ تحمیلی و دفاع مقدّس، همواره در چشم ملت ایران، یک چهره درخشان و افتخارآمیز بوده است. شهیدانی که در این نیرو جان خود را - که جزو قیمتیترین جانها بود - در راه دفاع از نظام و انقلاب اسلامی و میهن عزیز فدا کردند، ستاره‌های درخشانی هستند که چشمها و دلها را به سوی نیروی هوایی ارتش جمهوری اسلامی ایران مجذوب میکنند. البته این مردان شجاع و مؤمن، این‌طور نبود که فقط در جنگ با دشمنان در برهه‌ای، از خود شجاعت نشان دهند و به شهادت برسند؛ این جوانان و جوانمردان از اوّلین روزهای پیروزی انقلاب اسلامی و از هنگامی که ارتش جمهوری اسلامی ایران احساس کرد با مردم و در کنار مردم و برای مردم است و از آن لحظه‌ای که ملت انقلابی و مؤمن ایران احساس کرد نیروهای مسلّحی از او دفاع میکنند که میتواند به‌طور کامل به آنها اعتماد کند، تلاش خود را آغاز کردند. من فراموش نمیکنم آن چهره‌های پُرامید و دلهای شجاع و آن مجموعه جوانان نیروی هوایی را که در تهران و سایر مراکزی که پایگاههای نیروی هوایی در آن مستقر بودند، با تلاشی مؤمنانه و مجاهدانه، کارها را پیش بردند؛ حتّی بدون آن که در بسیاری از موارد، مسؤولان انقلاب در روزهای اوّل، از سرمایه‌های ارزشمند خود در مجموعه نیروهای مسلّح، مطّلع باشند. همین جوانان مؤمن، نیروی هوایی را به قابلیتها و کاراییهایی رساندند که توانست تجهیزات جنگی را آماده و به‌روز کند؛ آنها را در دفاع از مردم به کار بیندازد و جبهه جنگ را که به‌طور نابرابر از یک سو به وسیله مراکز قدرت در دنیا تقویت میشد و از سوی دیگر در غربت کامل بود، به نفع ملت ایران - یعنی جبهه غریب و مظلوم جنگ - بیاراید.
	 
	افتخار نیروی هوایی در دوران دفاع مقدّس و پس از آن تا امروز، بر بسیاری از ملتهای دیگر هم مخفی نماند. برای هر ملتی مقاطعی از تاریخ پیش می‌آید که برای او سرنوشت‌ساز است. در این مقاطع، بعضی از ملتها با عزم و اراده راسخ، با آگاهی و هوشمندی لازم و با تحرّک بجا و بموقع، خود را به قلّه‌های شرف و افتخار میرسانند و با استفاده از این موقعیّتها، دورانهای سخت و ضعف را پشت سر میگذارند. متقابلاً ملتهایی هم هستند که در چنین مقاطعی، با نشان دادن ضعف و به‌کار نبردن هوش و اراده لازم، خود را از مجموعه ملتهای پیشرفته و در حال پیشرفت، به‌طور جبران‌ناپذیری عقب میاندازند. ملت ایران تا کنون در این مقاطع توانسته است در ذهنیّت جامعه جهانی، ارزش و احترامی برای خود به‌وجود بیاورد که کم‌نظیر است. ملت ایران در مقاطع دفاع مقدّس، محاصره اقتصادی و فشار سیاسی و تبلیغاتی، به‌طور جامع توانست وضعیتی را برای خود به‌وجود آورد که دشمنانش هم اقرار و اعتراف کنند که ملتی است بزرگ و قدرتمند و پُراستعداد و شایسته عزت و سربلندی.
	 
	من به شما جوانان عزیز و افسران و فرماندهان نیروی هوایی و به همه کسانی که در قبال ملت و کشور و تاریخ خود احساس مسؤولیت میکنند، عرض میکنم: عزیزان من! بهوش باشید؛ این مقاطعِ حسّاس و تعیین کننده، از پیش خود را معرفی نمیکنند؛ غالباً بعد از گذر از پیچهای خطرناک است که یک ملت میفهمد چه مسیری را طی کرده است. لازمه این حقیقت این است که همیشه هوش و دانش و عزم و ایمان و جدّیت را در همه بخشها به کار گیریم. مجموعه نیروهای مسلّح در دل ملت جا دارند و مدافع مرزهای استقلال و آبرو و حیثیّت ملتند. همه باید به وظایف خود عمل کنند. مسؤولان بخشهای مختلف، هر کدام مسؤولیتی دارند و باید این مسؤولیت را به‌درستی بشناسند و به آن عمل کنند. نیروهای مسلّح از جمله حسّاسترین بخشهایی هستند که باید مسؤولیتهای خود را به‌درستی بشناسند و به آن عمل کنند. همه این خصوصیّات مثبت - نظامیگری، دانش، فناوری، شجاعت، اخلاق و ایمان - را در خود تقویت کنید. جوانانی که در این دانشگاه مشغول گذراندن دوره‌های تحصیلی هستند و جوانانی که از این دانشگاه، پس از گرفتن ذخیره‌های لازم، به سوی یگانهای گوناگون گسیل شدند و مأموریتهایی را بر عهده گرفتند؛ همچنین مسؤولان و مدیرانی که این فرآیند زیبا و جذّاب را هدایت میکنند، همه باید اهمیت مقطع کنونی و لزوم حفظ آمادگیها و افزایش آنها و آمادگی و عزم لازم را برای به‌کار بردن آنها در هنگام مناسب، در یاد داشته باشند. این آمادگیها فقط توجّه به تجهیزات نیست؛ تجهیزات بخشی از ضرورتهاست. مهمتر از تجهیزات، نیروی انسانی است که این تجهیزات را به شکل شایسته به کار می‌برد؛ آنها را نگه میدارد و تعمیر و بهسازی میکند و بر پایه آنها فرآورده‌های برتر و والاتری را به‌وجود میآورد.
	 
	از فرصت جوانی، فراغت و مسؤولیت استفاده کنید و همچنان که شایسته نیروهای مسلّح و شایسته نیروی هوایی است، در چشم و دل ملت ایران بدرخشید.
	 
	سلام بر شهیدان عزیز این نیرو و ارتش جمهوری اسلامی و سپاه پاسداران انقلاب اسلامی و نیروهای بسیج مردمی و سلام بر همه فداکاران نیروهای مسلّح جمهوری اسلامی ایران.
	 
	والسّلام علیکم و رحمةاللَّه و برکاته‌