
	بسم‌اللَّه‌الرّحمن‌الرّحیم‌
	 
	در ابتدا به همه‌ی میهمانان عزیز جمهوری اسلامی که از کشورهای دیگر تشریف آورده‌اند و همچنین به همه برادران و خواهران عزیزی که از نقاط مختلف کشور برای شرکت در مراسم بزرگداشت امام بزرگوار به تهران آمدند، خوشامد عرض میکنم. اگرچه ملت ما در این ده سال همیشه یاد امام بزرگوار را گرامی داشته است، ولی امسال این تجلیل و بزرگداشت، عمومیتر و گسترده‌تر است.
	 
	نکته‌ای که در این‌جا باید مورد توجّه باشد، این است که تجلیل از امام بزرگوار ما فقط به‌عنوان یک قدردانی و تجلیل از گذشته نیست، بلکه به معنای اصرار و پافشاری بر آن خطّ و راهی است که امام بزرگوار با انقلاب خود، با قیام خود، با سیره خود، با درسهای خود، با وصیتنامه خود، برای ملت ایران و همه مسلمانان عالم باقی گذاشت. امام به‌عنوان یک الگو، به‌عنوان یک معلّم، به‌عنوان یک رهبر، در ذهن ما و در واقعیت جامعه ما حضور دارد. جسم او نیست، اما فکر او هست، راه او هست، درس او هست و این درس، همان چیزی است که ملت ایران و همه مسلمانان عالم به آن احتیاج دارند؛ دیروز هم احتیاج داشتند، امروز هم احتیاج دارند. لذا درس امام زنده است، راه امام زنده است، خطّ امام زنده است، انگشت اشاره امام جلوِ چشم همه است. اگر ما بخواهیم این درس را برای مسلمانان عالم خلاصه کنیم، این خلاصه عبارت است از بازگشت به اسلام ناب؛ اسلامی که میتواند برای مردم و ملتها همه چیز را به ارمغان آورد.
	 
	اسلام به ملتها استقلال و آزادی میدهد؛ هم آزادی در محیط زندگی خودشان - آزادی از قدرتهای دیکتاتور و مستبد، آزادی از خرافات و جهالتها، آزادی از تعصّبهای جاهلانه و کج فکریها - و هم آزادی از کمند قدرت اقتصادی و فشار سیاسی استکبار. اسلام به ملتها رفاه و پیشرفت اقتصادی همراه با عدالت اجتماعی هم میدهد. آن پیشرفت اقتصادی که فاصله بین طبقات مردم را زیاد کند، مورد نظر اسلام نیست. آن نسخه اقتصادی که امروز کشورهای غربی برای مردم دنیا میپیچند و ارائه میدهند که طبقاتی را مرفّه میکند و رونق اقتصادی را بالا می‌برد و به قیمت ضعیف شدن و فقیر شدن و زیر فشار قرار گرفتن طبقاتی از جامعه تمام میشود؛ این را اسلام نمیپسندد. رفاه اقتصادی همراه با عدالت، همراه با روح مواسات و همراه با روح برادری، باز در سایه اسلام به‌دست می‌آید. امروز گرفتاریهای ملتهای مسلمان در دنیا چیست؟ وجود قدرتهای مسیطر و مستکبری است که از آن سوی دنیا بر ملتهای مسلمان حکم میرانند؛ در زندگی آنها دخالت میکنند؛ آنها را در فقر و ضعف و اختلاف نگه میدارند؛ از ثروتهای آنها به شکل نامشروعی استفاده میکنند. نداشتن استقلال، نداشتن آزادی، نداشتن حیثیّت انسانی، عقب ماندگی علمی و عقب ماندگی در شؤون زندگی، از دیگر گرفتاریهای ملتهای مسلمان است. همه این گرفتاریها به برکت بازگشت به اسلام، به برکت عمل به اسلام، به برکت حاکمیت اسلام برطرف میشود.
	 
	پیام امام بزرگوار ما به مسلمانان این بود: طرد اجانب، طرد دشمنان مسلمین و دشمنان اسلام. امروز هم گرفتاریها اینهاست. ملت ایران این راه را آزمایش کرده و خود را از ذلّت، از عقب ماندگی، از تبعیّت قدرتها نجات داده است. ما ادّعا نمیکنیم که توانسته‌ایم نظام اسلامی کامل را در کشورمان به‌وجود آوریم؛ اما ادعا میکنیم که در این راه تلاش کرده‌ایم و تا آخر برای تحقّق حاکمیت کامل اسلامی مجاهدت و تلاش خواهیم کرد. ملت ایران در مقابل تهدید قدرتها عقب‌نشینی نمیکند. ملت ایران و مسؤولان کشور، توصیه‌های امام را، توصیه‌های بزرگ و راهگشایی برای خودشان میدانند. نظام اسلامی این است، خطّ اسلامی این است. بحمداللَّه مسؤولان کشور - مسؤولان امور داخلی، مسؤولان سیاست خارجی، مسؤولان کارهای مهم - کسانی هستند که به راه امام و به خطّ امام معتقدند و برای آن تلاش و مجاهدت میکنند. ما همان سیاستهایی را که امام بزرگوار با الهام از متن اسلام و قرآن، به انقلاب اسلامی و به ملت ایران تعلیم داد و آن خطّی را که او ترسیم کرد، دنبال میکنیم و علاج گرفتاریها و مشکلات خودمان را در دنبال کردن این راه میدانیم؛ درست نقطه مقابل آنچه که دشمنان اسلام قصد دارند آن را در ذهنها جا بیندازند و در فضای ذهنی اعلام کنند.
	 
	ملتهای مسلمان با انقلاب اسلامی احساس هویّت و احساس عزّت کردند؛ احساس کردند که گوهر گرانبهای اسلام که متعلّق به آنهاست، میتواند گره‌گشای آنها باشد. همه جا احساسات اسلامی در اطراف دنیای اسلام برافروخته شد. این، دشمنان را عصبانی میکند؛ جهانخواران و مستکبران را ناراحت میکند؛ لذا علیه اسلام تلاش میکنند. امروز همه توطئه‌هایی که علیه نظام اسلامی میشود - این توطئه تبلیغاتی عظیمی که امروز در دنیا علیه جمهوری اسلامی، علیه مسؤولان و علیه ملت ایران است - به‌خاطر انتقام گرفتن از اسلام است. آنچه که آنها را عصبانی میکند، پایبندىِ ملت ایران به اسلام و به قرآن و احکام آن است. آنها میخواهند ملت ایران را از این راه روشن و از این راهی که آینده آنها را تضمین خواهد کرد، منصرف کنند؛ چون در این بیست سال، انقلاب اسلامی و نظام اسلامی و پایبندی به اسلام، به آنها خیلی ضرر زده است. ولی ملت ایران محکم ایستاده است؛ این راه را دنبال خواهد کرد و ملتهای عالم در آیینه ملت ایران آرزوهای خودشان را مشاهده میکنند.
	 
	هر موفّقیتی که برای ملت ایران پیش آید، به یک معنا موفّقیت برای همه امّت اسلامی است. هر ضربه‌ای که از سوی دشمنان به پیکره جمهوری اسلامی و ملت ایران وارد شود، ضربه به امّت اسلامی است؛ این را مردم مسلمان عالم - آنهایی که با مسائل کشور و انقلاب ما آشنا هستند - احساس میکنند.
	 
	ما آینده را روشن میبینیم؛ هم به فضل پروردگار آینده ملت ایران روشن است، هم آینده اسلام در عالم روشن است. دلهای جوانان و نسلهای نوخاسته در همه اقطار اسلامی، به سمت جاذبه‌های اسلام گرایش پیدا کرده است و روزبه‌روز هم این گرایش بیشتر میشود و ان‌شاءاللَّه در آینده نه چندان دوری شاهد خواهیم بود که امور مسلمانان روزبه‌روز به سمت بهتر شدن میرود.
	 
	امیدواریم همه امّت اسلامی و شما برادران و خواهران عزیز، مشمول ادعیّه زاکیّه حضرت بقیةاللَّه ارواحنافداه باشید و ان‌شاءاللَّه اسلام و مسلمین روزبه‌روز قوّت بیشتری پیدا کنند و عزّت بیشتری بیابند.
	 
	والسّلام علیکم و رحمةاللَّه و برکاته‌