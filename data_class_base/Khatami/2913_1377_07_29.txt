
	بسم‌اللَّه‌الرّحمن‌الرّحیم‌
	 
	به همه برادران و خواهران عزیز، مخصوصاً به خانواده‌های محترم شهدا و برادران و خواهرانی که از راههای دور تشریف آورده‌اند، خوشامد عرض میکنم. امیدوارم که زحمات و تلاشها و اخلاص شما، مورد لطف و رحمت الهی قرار گیرد.
	 
	در آستانه ماه مبارک رجب هستیم که ماه بسیار بزرگ و مبارکی است. این ماه و ماه شعبان و ماه رمضان، عید بندگان صالح خدا و اولیاءاللَّه محسوب میشود؛ چون وقتِ مناجات و تضرّع و توجّه به حضرت ربّ‌الارباب است. بشر در هر برهه‌ای از زمان و در هر شأنی از شؤون اجتماعی که باشد، به ارتباط با خداوند و دعا و توجّه و تضرّع نیاز دارد. این نیاز، یک نیاز اساسی است. بدون ارتباط با خدا، انسان در درون خود تهی است؛ بیمغز و بیمعنا و بیمحتواست. توجّه به خداوند و ارتباط با او، روحی است در کالبد انسان واقعی و حقیقی. هر فرصتی را برای استحکام رابطه بین «عبد» و «رب» باید مغتنم شمرد؛ و فرصت ماه رجب، از این فرصتهاست.
	 
	دعاهایی که در این ماه وارد شده، درسهای تربیت است. دعا را باید شناخت. دعا در عین این‌که دلِ انسان را با خدا متّصل و جان آدمی را سرشار از صفا و معنویت میکند، فکر و ذهن او را هم هدایت مینماید. این دعاها درس است. اگر در معانی این دعاها تدبّر کنیم، بزرگترین هدیه‌های معنوی الهی را در اینها خواهیم یافت. انسان به این درسها کمال احتیاج را دارد. ماه رجب و ماه شعبان، مقدّمه ماه رمضان هم هست. همه اینها مقدّمه «لیلةالقدر» است. چقدر خوب است که جوانان عزیز ما و عموم مردم، دلهای خودشان را در این ماه، آماده ورود به ماه مبارک شعبان و ماه مبارک رمضان کنند.
	 
	در نظام اسلامی، آن تحوّلی که به وجود می‌آید، صرفاً تحوّل سیاسی نیست. فرق اساسی نظام الهی با نظامهای دیگر، همین است. در نظام الهی، انسانها تحوّل معنوی پیدا میکنند. انسان مادّی، انسان معنوی و الهی میشود و آرزوهای مادّی به آرزوهای والای انسانی و خدایی تبدیل میگردد. اگر شما ملاحظه میکنید که مسلمانان به برکت برهه کوتاهِ حاکمیتِ خدا در صدر اسلام - به برکت همان چند سال معدود - توانستند قرنهای متمادی دنیا را متحوّل کنند؛ به دنیا علم و مدنیّت و تفکّر و عقل و روح و معنا و منطق و همه چیز ببخشند؛ آن مدنیّت عظیم اسلامی را پدید آورند و زمینه پیشرفتهای بشر را در سالها و قرنهای بعد از آن ایجاد کنند، به خاطر آن تحوّلی است که در انسان مُسلمِ صدر اسلام به وقوع پیوست. امروز هم مسلمانِ حقیقی که به برکت ارتباط با خدا، تحوّل واقعی یافته و به انسان روحانی تبدیل شده باشد - نه به معنای این‌که نیازهای جسمانی و مادّی را فراموش کند؛ نه: «و لاتنس نصیبک من الدّنیا» (۱)؛ دنیا را هم باید آباد کند، مادّیات را هم بایستی کیفیت ببخشد، علم را هم باید پیش ببرد، زندگی را هم باید سامان دهد؛ اما در اینها منحصر نشود و این تحوّل را پیدا کند که به آرمانهای معنوی و آرزوهای بزرگ الهی دلباخته گردد - خواهد توانست نه فقط جامعه خود را کیفیت و برتری دهد، بلکه روی دنیا اثر بگذارد، روی تاریخ اثر بگذارد و انسانیت را متحوّل کند و به فضل الهی این اتّفاق خواهد افتاد. قاعده و پایه اساسی این کار آن است که امروز در نظام اسلامی ما، مردم رابطه قلبی و معنوی خودشان را با خدا قویتر کنند و با خدا انس بیشتری بگیرند و این فرصت ماه رجب و فرصتهای متبرّک، فرصتهای مغتنمی است.
	 
	عزیزان من! بدانید که تا امروز هم ملت ایران هر توفیقی پیدا کرده است، به برکت تکیه به معنویات آن را به دست آورده است. کسانی که از لحاظ مادّیات جلوتر از ملت ایران باشند، در دنیا هستند؛ اما آنها نتوانستند بر روی ملتهای دیگر و جوانان کشورهای دیگر این‌گونه تأثیرات شگرفی را باقی بگذارند که ملت ایران با انقلاب خود، با حرکت خود، با امام خود، با مجاهدات خود و با شهادتهای خود، آن تأثیرات را گذاشت. شما بر روی ملتهای دیگر و بر روی جریان عادی بسیاری از کشورهای جهان، اثر بسیار عمیقی گذاشتید. این به برکت معنویت بود. این معنویت را باید روزبه‌روز زیاد کرد. عزّت ملت ایران، سربلندی ملت ایران و امید بیپایان ملت ایران، به برکت اتّکاء و امیدواری به خداوندگار است و این با ارتباط روزافزون، شفّافتر و متجلّیتر و متلألیتر میشود. این‌که ما این‌قدر تأکید میکنیم جوانان ما که بحمداللَّه در این زمان منبع صفا و نورانیّتند، بیشتر به درِ خانه خدا بروند - با این‌که امروز وضع جوانان نسبت به گذشته به طور کلّی متحوّل شده است و امروز نورانیّت و معنویت مضاعفی دارند - به خاطر این است که هرچه رابطه با خدا را مستحکم‌تر کنیم، توفیقات و هدایت الهی بیشتر و دلهای ما روشنتر خواهد شد.
	 
	دشمنان ملت ایران از روز اوّل سعی کرده‌اند که دلهای آحاد این ملت را نومید کنند و در ذهن آنها یک فضای تیره و تار به وجود آورند. نقطه مقابل این، همان توکّل به خدا و اعتماد به خدا و خواستن از خدا و ارتباط با خدا و تضرّع نزد پروردگار است. این توکل و اعتماد و تضرع، دل را منوّر میکند و فضا و افق را روشن میسازد. جوانان، جوانی را قدر بدانند. فرصت حیات و فرصت حاکمیت اسلام بر این کشور را هم حقّاً و انصافاً همه باید قدر بدانیم. حتّی اگر کسانی اعتقاد به اسلام هم نداشته باشند، فرصت حاکمیت اسلام برایشان هم مغتنم است؛ چون فضای نظام اسلامی، فضای معنویت و صفا و محبّت و انس و برادری است. چنین فضایی، برای همه مغتنم است. همه از آن بهره میبرند و فیض میگیرند.
	 
	یک نکته هم به مناسبت نزدیک شدن انتخابات خبرگان عرض کنم. بحمداللَّه احساس میشود که ملت ایران با هوشیاری خود، این موقعیت حساس را درک کرده است و مثل همیشه میداند که در مقابل چه وظیفه‌ای قرار دارد. حضور در انتخابات خبرگان، در واقع صف‌آرایی در مقابل دشمنان استقلال و عزّت این ملت است. هر کس که میخواهد این کشور و این ملت عزیز، سربلند و موفّق باشد، باید در صحنه‌های اجتماعی و سیاسی این کشور حضور داشته باشد که مظهر اعلای آن هم همین انتخابات است. در برهه‌های گوناگون، انتخابات گوناگونی برگزار میشود که انتخابات مجلس خبرگان، جزو مهمترین آنهاست. بحمداللَّه ملت در همه تجربه‌های این چند سال گذشته، نشان داد که از رشد و هوشیاری برخوردار است و در موقع حسّاس، دشمن را مأیوس میکند و به حرکت انقلاب، جان تازه‌ای میبخشد. در این دفعه هم به فضل الهی همین‌طور خواهد بود و ملت ایران رشد خود را نشان میدهد.
	 
	گروههای سیاسی، شخصیتهای کشور، چهره‌های معروف و موجّه نزد مردم، همه به نحوی شرکت و علاقه‌مندی خودشان را به این مسأله نشان دادند. بنده از همه کسانی که در این راه اظهارنظری و اقدامی نمودند - برای مردم مسأله‌ای را تبیین کردند - صمیمانه تشکّر میکنم. این، کمک به پیشرفت ملی و رشد ملت ایران است. بسیاری از اَعلام، بزرگان، علما و فضلا داوطلب شدند، به میدان آمدند و خود را آماده دخالت در این کار کردند. ان‌شاءاللَّه در نزد پروردگار، سعی آنها مشکور است. چه آنهایی که توانستند وارد صحنه انتخابات شوند و چه آنهایی که به هر دلیل وارد صحنه انتخابات نشدند، سعیشان پیش خدای متعال مشکور است. آنها کار خودشان را کردند، همّت خودشان را نشان دادند، سهم خودشان را ایفا کردند و انجام دادند. بعضی از گروههای سیاسی، فهرست داوطلبان ارائه نکردند؛ آن هم به نظر ما ایرادی ندارد. آن کسانی که میتوانند در این زمینه اظهارنظری بکنند، اظهارنظر میکنند و کردند. بعضی کسان هم تکلیف خودشان ندانستند که این کار را بکنند؛ این هم اشکالی ندارد. عمده این است که همه به نحوی در این کار - که کار ملت است، کار کشور است، کار نظام اسلامی است، کار انقلاب است - شرکت کنند و سهیم شوند. همه باید مقدّمات را طوری فراهم کنند که مردم در روز رأی دادن، وارد میدان انتخابات شوند و رأی بدهند. همه بایستی این آزمایش و امتحان الهی را انجام دهند. آنچه مهم است، این است که دشمن ماههاست برنامه‌ریزی میکند، برای این‌که مردم پای صندوقها حاضر نشوند. من گمان میکنم که دشمنان ملت ایران - استکبار، همین رسانه‌های وابسته به امریکا و صهیونیسم و دیگران و دیگران - اگر میتوانستند میلیاردها دلار خرج کنند که موجب شود ملت ایران پای صندوقها نرود، این خرج را میکردند؛ این‌قدر برایشان مهم است! همه انتخاباتها مهم است؛ اما این انتخابات از نظر آنها مهمتر است. بعضی از همین بیگانگان و خارجیان القاء کردند که مردم تأثیر مجلس خبرگان را لمس نکرده‌اند! بعکس، چون تأثیر مجلس خبرگان دیده شد، دشمن این‌قدر با آن مخالف است. مجلس خبرگان مهمترین هنرش این است که نگذارد در کشور خلاءِ رهبری به وجود آید. همه چشمها به ایران دوخته شده بود که امام بزرگوار ما، کی از دست این مردم گرفته شود. برای آن روز نقشه‌ها کشیده و امیدها بسته بودند! ده سال منتظر آن روز نشسته بودند که فرا برسد. روز چهاردهم خرداد ۱۳۶۸ از نظر دشمنان این ملت و دشمنان انقلاب، یک روز بسیار مهم و تعیین‌کننده بود. مجلس خبرگان نگذاشت این خلأ به وجود آید. البته آنها شخص حقیری مثل این ناچیز را برای کشیدن این بار سنگین انتخاب کردند. این هم قضای الهی بود؛ مایه شرمندگی این بنده حقیر بود؛ اما با قطع نظر از این‌که تعیین خبرگان متوجّه چه کسی و چه شخصی بود، این مطلب از نظر دشمن و دوست و در سطح عالم، بسیار اهمیت داشت که امام بزرگوار در شب چهاردهم خرداد، ملت ایران را به فراق خودشان مبتلا کردند و به جوار الهی رفتند. روز چهاردهم غروب نشده بود، که مجلس خبرگان کار خودش را انجام داد و همه درهای امید را بر روی دشمنان بست. دشمن این را دیده است. علّت مخالفت دشمنان مستکبرِ جهانی با مجلس خبرگان این است. این سرعت عمل و این میدان ندادن به توطئه‌های دشمن، برای دنیا خیلی مهم بود. برای این است که با مجلس خبرگان مخالفند. نه؛ این‌طور نیست که اثرِ مجلس خبرگان، آشکار نشده است. بعکس، چون اثر مجلس خبرگان آشکار شده و در برهه‌ای چنین کار مهمّی را علیه دشمن انجام داده است، این‌قدر با آن مخالفند.
	 
	چنین روزی همیشه پیش می‌آید. اگر مجلس خبرگانی باشد که از پشتوانه مردمی برخوردار و آرای مردم پشت سرش باشد، وقتی کسی را انتخاب کرد، این انتخاب، انتخاب ملت میشود و خلأیی در کشور نیست. آنها میخواهند این نباشد. دشمن میخواهد که مجلس خبرگان، یک مجلسِ بیپشتوانه باشد. مختصری از مردم، رأیی بدهند، مجلسی هم به وجود بیاید و اگر آن روز که احتیاج است این مجلس اقدامی انجام دهد، همه بگویند این مجلس متّکی به آرای مردم نیست! ببینید؛ نزدیکِ یک سال است که دشمن برای این مقصود، فعّالیت میکند؛ برای این‌که مردم پای صندوقها نروند، تا مجلس خبرگان بدون پشتوانه مردمی باشد؛ تا آن کسی که در آینده به وسیله این مجلس به رهبری انتخاب خواهد شد، از پشتوانه مردمی برخوردار نباشد. دشمن دنبال این است. ملت ایران باید به دهن دشمن بزند و به فضل الهی این کار را هم خواهد کرد. ملت ایران مثل همیشه ان‌شاءاللَّه مشت خود را نشان خواهد داد و در این میدان و در همه میدانها حضور پیدا خواهد کرد.
	 
	عزیزان من! قدرت یک دولت و یک کشور، به حضور مردم است. علّت این‌که جمهوری اسلامی در این سالهای متمادی بحمداللَّه از اقتدار سیاسی و معنوی در دنیا برخوردار بوده است و نتوانسته‌اند مویی از سر این نظام کم کنند، به خاطر حضور شما مردم است. دشمن میخواهد این را از جمهوری اسلامی بگیرد. ملت ایران بایستی نقطه مقابل آن عمل کند؛ یعنی حضور خود را در همه میدانها روزبه‌روز پُررنگتر و قویتر نماید. این یک میدان است؛ میدان انتخابات مجلس خبرگان. ان‌شاءاللَّه زنان و مردان و بخصوص جوانان بایستی اهتمام کنند و دشمن را مأیوس و ناامید سازند.
	 
	اگر همت ملت ایران که بحمداللَّه در طول این سالها به بهترین وجهی بروز پیدا کرده است، در قضایای آتی همان‌گونه بروز کند - که به فضل پروردگار همین هم خواهد بود - بدانید دشمن در مقابل ملت ایران باز هم احساس زبونی و ضعف خواهد کرد؛ باز هم احساس عجز خواهد کرد؛ باز هم شما ملت در موضع اقتدار قرار خواهید داشت. آن وقت مسؤولان و دولتمردان شما میتوانند با خیال راحت، به اداره امور کشور بپردازند. وقتی که یک دولت و یک مجموعه خدمتگزار از پشتیبانیهای مردمی مطمئن هستند، آن وقت با خیال راحت به اداره کشور میپردازند و مشکلات را برطرف میکنند و اقدامها لازم را انجام میدهند. آنچه باید بشود، به توفیق الهی انجام خواهد گرفت. آنچه دشمن میخواهد، این است که اینها نشود. آنچه ملت ایران میخواهد، این است که این کارها انجام گیرد. امیدواریم که ان‌شاءاللَّه خدای متعال، ملت ایران را در همه آزمایشهای گوناگون سرافراز و سربلند کند و به وسیله شما ملت ایران، جناح کفر و استکبار را در دنیا مفتضح و رسوا سازد و ان‌شاءاللَّه ادعیّه حضرت بقیةاللَّه ارواحنافداه شامل همه شما باشد.
	 
	والسّلام علیکم و رحمةاللَّه و برکاته‌
	 
	 
	 
	 
	 
	 
	 
	۱) قصص: ۷۷