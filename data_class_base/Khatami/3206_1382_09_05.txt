
	بسم‌اللَّه‌الرّحمن‌الرّحیم‌
	 
	عید سعید فطر را به همه امّت بزرگ اسلامی، به ملت شریف ایران و شما حضّار گرامی و همچنین مسؤولان، مدیران، کارگزاران کشور و میهمانان خارجی ما از کشورهای اسلامی تبریک عرض میکنم.
	 
	این‌که ماه پُربرکت رمضان به عید فطر منتهی میشود، در خود مضمون و معنای متعالی و آموزنده‌ای دارد؛ یعنی صیام و قیام مردم و مبارزه آنها در طول ماه رمضان با شیطان درونی و نفس امّاره، اثرش این است که عیدی برای آنها به وجود خواهد آمد که مظهر آن عید حضور مجتمع و واحد مردم در عرصه و میدان توجّه به خدای متعال و ارتباط خاشعانه با اوست.
	 
	اگرچه اسلام مردم را به عبادت، خودسازی و ریاضت نفس دعوت میکند؛ اما این را فقط به عنوان عملی فردی که هر یک از مردم تنها برای خود به خدا مرتبط شوند، نمیبیند؛ بلکه این ارتباط، توجّه و ذکر، خشوع و توسّل به خدا را به عنوان وسیله‌ای که بتوانند در امر دنیا و ساختن آینده‌شان هم قدم ثابت و گام مستحکمی بردارند، میبیند. اگر همان‌طور که بعضی از بزرگان فرموده‌اند که برای سعادت امّت اسلامی «کلمه توحید» و «توحید کلمه» دو اصل قطعی است - که همین‌طور هم هست - عید فطر و نماز و توسّل ما در این روز نیز مظهر توحید کلمه و کلمه توحید است؛ زیرا هم معنویت است و هم توسّل و خشوع؛ هم مستحکم کردن دل به وسیله ایمان به خداست و هم پیدا کردن حالت سکینه و آرامش و خلاصی از تلاطمهای گوناگونِ نفس انسانی است. درعین‌حال، عید فطر متّصل کردن همه نیروها و قوا به یکدیگر و آوردن آنها به صحنه زندگی نیز هست. بنابراین امروز هم ملت ما و هم امّت بزرگ اسلامی نهایت نیاز را به این رکن رکین و اصل بزرگ اسلامی دارد.
	 
	انقلاب اسلامی دلهای مردم را به خدا متوجّه کرد و تنها و جانهای آنها را به میدان مبارزه و تلاش برای زندگىِ بهتر کشانید و نتیجه این شد که ملت ایران قدم در جاده فلاح و رستگاری گذاشت و به فضل و حول و قوّه الهی در این راه پیشرفتهای بسیار بزرگی را نصیب خود کرد که باید این راه را که راه ارتباط و اتّصال به خدا و حضور جسم و جان در عرصه تلاش و مجاهدت برای بنای آینده است، ادامه دهد و بداند که وحدت کلمه رمز پیروزی اوست؛ این رمز را باید حفظ کند.
	 
	در دایره‌ی وسیع، رمز پیروزی امّت اسلامی هم وحدت کلمه است. اگر امّت اسلامی میخواهد در میدانهای علم، ترّقی، پیشرفت مادّی، تسلّط بر سرنوشت خود، رهایی از سلطه بیگانگان و سعادت درونی و بیرونی پیشرفت کند، راهش با کلمه توحید و توحید کلمه است. مراکز قدرت استکباری که از هر عاملی برای تحکیم قدرت خود بر دنیا استفاده میکنند، تلاش کرده‌اند که در دنیای اسلام از هر وسیله‌ای برای تجزیه، تفرقه و اختلاف استفاده کنند، که متأسفانه تا حدود زیادی هم موفّق شده‌اند. اگر امروز ملت فلسطین دچار چنین سرنوشت تلخی شده است؛ اگر امروز پیکر ملت فلسطین خون‌آلود است و مصیبت و غم آن ملت تا اعماق جان انسانهای دردمند نفوذ کرده است، به خاطر اختلاف کلمه مسلمین است. اگر وحدت کلمه بود، این وضعیت به وجود نمیآمد. اگر عراق اسلامی زیر چکمه اشغالگران درآمده است، به خاطر اختلاف کلمه مسلمین است؛ اگر امروز کشورهای خاورمیانه با فریادهای مستانه و مغرورانه آمریکا مستقیماً تهدید میشوند، به خاطر اختلاف کلمه مسلمین است و اگر مسلمانان میخواهند از این خفّت نجات پیدا کنند و اگر میخواهند فلسطین را نجات دهند و اگر میخواهند در افغانستان و عراق و سایر بلاد اسلامی، دشمن نتواند جسم و جان مسلمانان را زیر فشار قرار دهد، راهش در وحدت کلمه و وحدت ملتها، دولتها و وحدت شعارهاست. روز عید فطر روز اتّحاد و وحدت است.
	 
	متأسّفانه در دنیای اسلام کسانی هستند که برای تقرّب به امریکا و مراکز قدرتهای استکباری حاضرند تن به هر عمل خلافی بدهند و بین شیعه و سنّی اختلاف بیندازند. من امروز دستهایی را که در برخی از کشورهای همسایه ما عمداً و حساب‌شده در پی ایجاد اختلاف بین شیعه و سنّی هستند و قومیتها و مذاهب را از هم جدا میکنند و جریانهای سیاسی را به جان هم میاندازند، تا بتوانند از آب گل‌آلود ماهی بگیرند و منافع نامشروع خود را در کشورهای اسلامی تأمین کنند، میبینم. باید هوشیار باشیم. ملتها، دولتها، همه مسلمانان، جریانهای سیاسی، روشنفکران و برجستگان باید در مقابل این نقشه دشمن هوشیار باشند و نگذارند دشمن به بهانه‌های مختلف در ایجاد اختلاف موفّق شود. آنها همین کار را در عراق میخواهند انجام دهند.
	 
	امروز مسأله عراق، مسأله تلخی برای دنیای اسلام است. عراق یک کشور متّحد و واحد است که استکبارگران نقشه تجزیه آن را کشیده‌اند و میدانند که این کار به یکباره عملی نیست، بنابراین میخواهند بتدریج این کار را انجام دهند. مردم عراق و ملتها و دولتهای مسلمان باید هوشیار باشند. تجزیه عراق برای خودِ آن کشور و منطقه خطر بزرگی است. عراق متعلّق به عراقیهاست؛ سرنوشت عراق را باید خود عراقیها رقم بزنند؛ قانون اساسی عراق را باید خود عراقیها بنویسند. آن قانون اساسیای که پایه، نقشه و زیرساخت آن در واشنگتن نوشته شود، به درد عراق نمیخورد و اشغالگران عراق بدانند که اگر غیر از این عمل کنند و کار مردم عراق را به خود آنها نسپارند، گریبانشان از دست مردم عراق رها نخواهد شد؛ مردم عراق تسلیم آنها نخواهند شد.
	 
	اشغالگران عراق میخواهند در منطقه خاورمیانه مانند فلسطین عمل کنند. امروز صهیونیستها و امریکاییها در فلسطین به بن‌بست رسیده‌اند و جز با تن دادن به خواسته‌های مشروع مردم فلسطین راه نجاتی ندارند. ملت فلسطین، ملت مظلومی است که در عین مظلومیت، بسیار شجاع است و حقّ است اگر بگوییم: «ملت قهرمان فلسطین». این ملت به تنهایی، در غربت و با دست خالی مقاومت میکند و قدرتهای مادی دنیا را که از همه ابزارهای کشتار و سرکوب بهره‌مند هستند، عاجز کرده است. اشغالگران عراق بدانند که اگر بخواهند در هر نقطه‌ای از دنیای اسلام و خاورمیانه با منطق صهیونیستی و استکباری که در فلسطین عمل میکنند، عمل کنند، مردم را به همین شکل به میدان خواهند آورد. ملت اسلام بیدار و آگاه شده است.
	 
	ملت عزیز ما در طول این بیست‌وپنج سال نشان داده است که به انقلاب، اسلام و به نظام و مسؤولان خود علاقه‌مند است و به استقلالِ دشوار به‌دست آمده خود نیز پایبند است. ما این استقلال را آسان به دست نیاوردیم؛ ما این مردمسالاری دینی را آسان به دست نیاوردیم؛ ملت ما در این راه مجاهدت کرده است و جانهای طیّب و طاهر و پاکیزه‌ای در این راه قربان شده‌اند. ملت ما سختی کشیده است؛ مگر این را آسان از دست خواهد داد؟!
	 
	آنچه ما را در مقابل توطئه دشمن، پایدار میکند، ایمان به خدا و اعتماد به وعده الهی است. وعده الهی این است که: «ولینصرنّ اللَّه من ینصره(1)»؛ آن کسی که دین خدا را نصرت کند؛ آن کسی که طبق دستور الهی نیروهای خود را در راه نجاح و فلاح و صلاح به میدان بیاورد، خدای متعال او را تنها نخواهد گذاشت و او را موفّق و پیروز خواهد کرد. تجربه ما هم همین را نشان میدهد.
	 
	از خداوند متعال میخواهیم که ملت عزیز ما و امّت بزرگ اسلامی را به برکات این عید مبارک و به برکات ماه مبارک رمضان از تفضّل خود بهره‌مند فرماید و به حول و قوّه الهی موجبات پیروزی امّت اسلامی را بر دشمنانش فراهم کند.
	 
	والسّلام علیکم و رحمةاللَّه و برکاته‌
	 
	 
	 
	 
	 
	 
	 
	1) حج: 40