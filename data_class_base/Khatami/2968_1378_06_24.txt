
	بسم‌اللَّه‌الرحمن‌الرحیم‌
	 
	اوّلاً به همه شما برادران و خواهران عزیز که تشریف دارید - بخصوص به خانواده‌های معظّم شهیدان و جانبازان عزیز - خوشامد عرض میکنم و امیدوارم که دلهای نورانی همه برادران و خواهرانمان در سپاه و بسیج، مشمول فیض مستمر و مداوم حضرت احدیّت باشد. ثانیاً مناسبت نزدیکىِ هفته دفاع مقدّس، مناسبت تشکیل سه نیرو در سپاه پاسداران انقلاب و بعد ارتقاء به پنج نیرو و همزمانی آنها با ایام شهادت حضرت صدّیقه طاهره سلام‌اللَّه‌علیها و این روزهای بزرگ و ماندگار در تاریخ، همه درخور توجّه و دقّت و تأمّل است.
	 
	در طول بیست سالی که از انقلاب میگذرد، سرگذشت سپاه، یک سرگذشت درس‌آموز و قابل تأمّل و قابل بهره‌برداری برای نسلهای متعاقب ما - هم امروز و هم در آینده - است. این‌که مجموعه‌ای با الهام از تکلیف الهی و احساس وظیفه و شناخت نیاز زمان به‌وجود آید، رشد کند و عناصر مورد نیاز خود را از مجموعه جوانان و عناصر مؤمن جامعه جذب کند و به برگ و بار برسد و وظایف خود را در حسّاسترین موقعیتها به‌نحوی که برای اغلب ناظران - چه در داخل و چه در سطح جهان - حیرت‌انگیز است، صورت دهد و در خطّ مستقیمی که برای خود ترسیم کرده است، با استقامت، با دقّت، آگاهانه، با حزم و حذر حرکت کند؛ جوانان مثل پیران جهان‌دیده، در مواردی فکر کنند و عمل کنند و تصمیم بگیرند و جوانانه اقدام کنند - اینها حوادثی است که اتّفاق افتاده است - همه اینها درخور تأمّل و دقّت است.
	 
	امروز هم بعد از گذشت این سالهای پرحادثه و پرنشیب و فراز، وقتی که به بدنه سپاه - مجموعه این سازمان - نگاه میکنیم، همان خصوصیات، همان جهتگیری و همان توانایی را در آن مشاهده میکنیم. ملاحظه این پدیده، این حرکت و این سیر، برای هرکسی که بخواهد از ذخایر گذشته خود استفاده کند، قابل بهره‌برداری است. ذخایر گذشته کدام است؟ ذخایر گذشته، همین حوادث است. هیچ ملت رشید و خردمندی نباید گذشته خود را که مجموعه‌ای از حوادث است، فراموش کند و ملتی اگر رشید و خردمند باشد، فراموش هم نخواهد کرد. لذا آن کسانی که در دوره‌ای از تاریخ قبل از زمان ما سعی کردند ملتها را تصرّف کنند و سرنوشت آنها را به‌دست گیرند، یکی از کارهایشان قطع رابطه این ملتها با گذشته‌شان بود.
	 
	چند سال قبل در یکی از کشورهای آمریکای لاتین که سالهای متمادی و طولانی در پنجه مقتدر استعمار اروپاییها قرار داشت و این‌طور معرفی شده بود که آن مناطق، هیچ گذشته‌ای، هیچ تاریخی، هیچ فرهنگ باستانی و افتخارآمیزی در پرونده خود ندارد - این طور به آنها وانمود و در دنیا منعکس شده بود - در مطالعاتی که میکردند و در حفّاریها و غیره، به نشانه‌هایی از یک تمدّن عظیم دست یافتند که خیلی هم قدیمی نبود. همان وقتها رئیس جمهور آن کشور این مطلب را به من گفت و آن را در روزنامه‌ها و مطبوعات هم نوشتند. انسان خیلی تعجّب میکرد و میکند که چطور ملتی - فرض کنید - در هزار سال قبل، یا دوهزار سال قبل، تمدّن شامخ و عظیمی، با نشانه‌ها و آثاری داشته باشد و آن‌را به‌کلّی از یاد ببرد!؟ یک ملت اصلاً نداند که در پرونده گذشته او چه چیزی از افتخارات هست! ما از این تعجّب میکردیم. بعد انسان وقتی به اوضاع و احوال مناطقی از عالم نگاه میکند که در زمان ما زیر فشار زورگویی و سلطه و تحمیل زورگویان معروفِ عالم قرار دارند، همین حالت را در آنها میبیند که گذشته‌هایی را فراموش میکنند! البته بعضی از گذشته‌ها را نمیتوانند به دست فراموشی بسپارند - قادر نیستند - اگر قادر بودند، آنها را هم زیر خاکسترهای حوادث عالم میپوشاندند! بعضیها را قادر نیستند و بعضیها را سعی میکنند بپوشانند.
	 
	همین امروز شما نگاه کنید، ببینید سعی بر این است که چیزی به نام ملت فلسطین، به‌کلّی به فراموشی سپرده شود؛ کانّه هیچ سرزمینی به نام فلسطین و هیچ ملتی که مالک این سرزمین باشد، وجود نداشته است! مقدّمات کار را این طور فراهم کردند و انسان با کمال تعجّب و تأسّف و با حیرت میبیند که بعضیها هم تسلیم میشوند و امروز در دنیا کسی هست که تسلیم چنین پدیده ظالمانه، عجیب و غریب و ابلهانه - برای آن مجموعه تسلیم شده - بشود! امروز این اتّفاق میافتد: یک مجموعه به‌اصطلاح فلسطینی را در بخشی از سرزمین بزرگ فلسطین می‌آورند و در آن جا - در چهار درصد کشور فلسطین - یک حاکمیت نیمه کاره و دروغین، یک حاکمیت سطحی و غیرواقعی میدهند و چیزی که در مقابل از آنها میخواهند، این است که قضیه فلسطین، مسأله سرزمین و مسأله ملت، به‌کلّی فراموش و کنار گذاشته شود و هرکس از فلسطینیها که اسم ملت فلسطین، اسم کشور و تاریخ فلسطین را آورد، همین کسانی که این معامله زیانبار را کردند، مأمورند او را سرکوب کنند!
	 
	خوب؛ این معامله خیلی غیرمعقول و ابلهانه‌ای است. چه کسی حاضر است چنین معامله‌ای را قبول کند؟! اگر قبل از آن که این کار انجام گیرد، صورت مسأله را جلوِ ملتهای عالم - بخصوص ملتهای اسلامی - میگذاشتند و میگفتند قرار است ما چنین معامله‌ای بکنیم که در گوشه‌ای از سرزمین فلسطین - آن هم این یک وجب جا! - یک حاکمیت پنداری و دروغینی به چند نفر فلسطینی بدهیم و در مقابل، کلّ مسأله فلسطین، ملت فلسطین، کشور و گذشته فلسطین و آوارگان کنونی فلسطین را به فراموشی بسپارند، شاید در دنیای اسلام کسی که باور کند چنین چیزی ممکن است اتّفاق بیفتد، خیلی کم بود؛ اما امروز این قضیه اتّفاق افتاده است! یعنی مجموعه حقیر و بیارزشی که حقیقتاً قابل این نیستند که انسان آنها را فلسطینی بنامد - چه برسد به این که نماینده ملت فلسطین باشند - این کار را میکنند! آن طرفهای مقابل هم - دولت غاصب و آمریکا که پشت سرِ دولت غاصب است - ساده‌لوحانه خیال میکنند که مسأله فلسطین تمام شد! غافل از این که ملت فلسطین در جای خودش هست. یک ملت را که نمیشود از تاریخ حذف کرد. خوشبختانه انسان احساس میکند که امروز در میان این ملت، مردمان رشید، مردمان شجاع، خردمند، غیور و متمسّک به اسلام وجود دارند و چنین معامله‌ای سرنخواهد گرفت.
	 
	دنیای اسلام - بخصوص دنیای عرب - همین امروز باید متوجّه باشد که شگرد دشمنان این است که آنها را از این قضیه مهم که امروز قضیه اصلی جهان اسلام و بخصوص قضیه اصلی جهان عرب است، منصرف و ذهنها را به جاهای فرعی و به مسائل دروغین منتقل کنند، برای این که بتوانند این کار را انجام دهند. البته آنها نخواهند توانست انجام دهند. اینها هم اگر غفلت کنند، برای خودشان جز زیان، چیزی به‌بار نخواهد آورد؛ یعنی آبروی غفلت کنندگان خواهد رفت، اما قضیه به همان استحکام اصلی باقی خواهد ماند و بلاشک روزی ملت فلسطین، سرزمین فلسطین را در زیر سلطه حقّ خود خواهد گرفت؛ هیچ تردیدی نیست.
	 
	عدم توجّه به ذخایرِ تاریخ و سرگذشت زندگی - که تاریخ عبارت از مجموعه‌ای از حوادث است - این نتایج را دارد. باید همواره به تاریخ و به حوادث گذشته، بخصوص به حوادث نزدیک به ما توجّه داشت. جنگ تحمیلىِ هشت ساله و پیدایش سپاه پاسداران و تجربه‌های سپاه پاسداران، از این قبیل است. سپاه پاسداران در ظرف نیاز، اما در میان مخالفتها متولّد شد و رشد کرد. مخالفتهایی بود - مخالفتهای کمی هم نبود، هرکسی با بهانه‌ای و به شکلی - اما نیاز بود، عزم و همّت و توکّل به خدا و تقسیم هدفهای درست بود؛ لذا مخالفتها اثر نکرد و این مولود مبارک توانست رشد کند و در همه مراحل، کارهای بزرگی از خود ارائه و نشان دهد.
	 
	امروز هم همان‌طور است. امروز هم این مجموعه و همه مجموعه‌هایی که با هدف متعالی اسلام و انقلاب، با توجّه به اهداف بزرگ و والای اسلامی برای این ملت و این کشور به وجود آمدند، همین حکم را دارند؛ یعنی چون نیاز به آنهاست، با همّت، با رشادت، با آگاهی و با توکّل، راه خودشان را دنبال خواهند کرد و به هدفهای خودشان نزدیک خواهند شد.
	 
	سپاه پاسداران انقلاب اسلامی، مجموعه‌ای است که وجودش امروز برای کشور و ملت ایران و همه هدفهای والایی که این ملت برای خودش ترسیم کرده است، ضروری و لازم است. سپاه پاسداران انقلاب اسلامی فقط برای یک مجموعه نظامی نیست. یک مجموعه نظامی میتواند با شکلهای مختلف، با هدفها و با رفتارهای مختلف و با خصلتهای گوناگون باشد. البته بحمداللَّه امروز در نظام جمهوری اسلامی، همه سازمانهای نظامی به یک معنا سازمانهای معنوی و الهی و دارای اهداف خدایی هستند؛ ارتش هم همین‌طور است، نیروی انتظامی هم همین‌طور است، سپاه پاسداران هم که ولادتش این‌طور بوده است. هر کدام خصوصیاتی دارند. سپاه پاسداران انقلاب اسلامی برای دفاع از انقلاب، تمامیّت انقلاب و هدفهای انقلاب و برای مقابله با دشمنان انقلاب به وجود آمده است. انقلاب هرچه دشمن دارد و دشمنی دارند، به‌طور طبیعی در مقابل سپاه پاسداران صف بسته‌اند و حضور دارند؛ چون پاسدارِ انقلاب است. همه آن نیروهایی که در این طبیعتِ «خدا ساخته» و در این قوانین و سنن الهی برای دفاع از انقلاب و از حقانیّت اسلام وجود دارد - همه آن نیروهای معنوی، همه آن تواناییها و استعدادهای درونی - همه درخدمت این مجموعه‌ای است که برای دفاع از انقلاب پدید آمده است.
	 
	انقلاب، یک امر ذهنی و فکری و خیالی نیست؛ یک امر واقعی است. انقلاب، یک حرکت عمومی است؛ راهی است که این ملت میرود برای این که خود را به رستگاری حقیقی و به سعادت برساند و خود را از گرفتاریهای مشترک کشورهای تحت ستم امروز دنیا خلاص کند. انقلاب میخواهد این ملت و این کشور را عزیز، سربلند، مرفّه، دارای برجستگیهای مادّی و معنوی، برخوردار از تعالی و تکامل مادّی و معنوی کند. انقلاب میخواهد سلطه بیگانگان را رفع و فرودستی و ذلت را که مدّتی سعی داشتند بر این کشور و براین ملت تحمیل کنند، ریشه‌کن کند؛ بدبختیهایی را که تسلّطهای بیگانگان و دشمنان به‌وجود آورده است، زایل و اثرزدایی نماید. این، انقلاب است؛ علی‌رغم کسانی که سعی کردند اسم انقلاب و مفهوم انقلاب و هویّت انقلاب را در طىّ تبلیغات مغرضانه خودشان بد معرفی کنند و سعی کردند کاری کنند که مفهوم انقلاب، اوّل از یک مفهوم درخشان و پرجاذبه و عزیز، به یک مفهوم عادّی و بعد اگر توانستند به یک مفهوم منفی تبدیل شود. تلاشها برای این است. حتّی کسانی پیدا شدند برای این که با استفاده از خطّی که دشمنان اسلام و دشمنان انقلاب و ایران میدادند، این طور وانمود کنند که اصل مفهوم انقلاب، یک مفهوم منفی است! بله؛ البته انقلاب برای کسانی که سالهای متمادی بر یک کشور، پنجه انداختند، بزرگترین بلاست - برای آنها منفیتر از انقلاب، هیچ چیزی نیست - اما ملتی که میخواهد خود را از چنگال سلطه صدساله و صدوپنجاه ساله مادّی و معنوی، فرهنگی و اقتصادی نجات دهد، انقلاب، علاج و شفابخش، نعمت الهی و تنها راه است.
	 
	ملت ایران این راه را انتخاب کرد و در آن قدم گذاشت و از عهده هم درآمد و بین راه هم از پا نیفتاد. آنها - دشمنان - این انتظار را نداشتند. امروز هم این ملت با شدّت، با قوّت و با قدرت، با همان نیرو به سمت همان اهداف حرکت میکند. تحلیلهای دشمنان، همه غلط از آب درآمد. ملت ایران به آن هدفها خواهد رسید؛ مطمئن باشید. ملت ایران آن چیزی را که به‌نام خدا بر آن همّت گماشته است، به‌دست خواهد آورد. این انقلاب است؛ این مفهوم مقدّس و با ارزش است و این معنای پاسداری از انقلاب است و سپاه پاسداران انقلاب اسلامی، برای پاسداری از این انقلاب در آن حوزه‌هایی که به این سازمان نظامی - معنوی ارتباط پیدا میکند، به وجود آمده است.
	 
	آن گذشته را فراموش نکنید. از آن گذشته و از همه تجربه‌های مثبتی که میتوانست شما را پیش ببرد حدّاکثر استفاده را بکنید، که خوشبختانه همه اینها هم مدوّن و مضبوط است. بسیاری از شما کسانی هستید که در صحنه‌ها و در تصمیم‌گیریها حضور داشتید. همین شمایید که آن روز بودید، بحمداللَّه امروز هم هستید و از آن تجربه عظیم، موفّق و سربلند بیرون آمدید. از آنها استفاده کنید. دیگرانی هم که نبودند، جوانانی که تازه میآیند، در جریان آن گذشته افتخارآمیز قرار گیرند و از آن تجربه‌ها استفاده کنند. ذخیره تاریخ گذشته و حوادث گذشته را از عزیزترین ذخایر بدانید. آن را مبادا مورد غفلت قرار دهید که این غفلت، خسارتهای بزرگی به بار خواهد آورد. سعی بسیاری از دشمنان این است که بین گذشته هر نسل؛ یعنی بین همان افتخارات، بین همان تجربه‌ها و بین همان دستاوردها فاصله بیندازند، او را بی‌ریشهکنند، او را از خودش و از گذشته‌اش قطع نمایند و با او مبارزه کنند.
	 
	امیدوارم خداوند متعال به همه شما توفیق دهد و توجّهات حضرت بقیةاللَّه ارواحنافداه و ادعیّه زاکیّه آن بزرگوار، شامل حال شما باشد و روح مطهّر امام بزرگوار و ارواح طیّبه شهدا دعاگوی شما باشند و ان‌شاءاللَّه این ذخایر معنوی برای شما دستاوردهای بزرگی داشته باشد.
	 
	والسّلام علیکم و رحمةاللَّه و برکاته‌