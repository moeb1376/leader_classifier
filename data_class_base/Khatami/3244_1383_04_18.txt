
	بسم‌اللَّه‌الرّحمن‌الرّحیم‌
	از حضور در این پایگاه و در جمع رزمندگان عزیزِ ساکن در استان همدان بسیار خرسندم و به روح شهدای عالیقدر و سرافراز این پایگاه و نیروی هوایی ارتش جمهوری اسلامی ایران و دیگر شهدای ارتش و سپاه و بسیج و نیروی انتظامی از اعماق قلب درود میفرستم.
	این پایگاه خدمات بسیار باارزشی را در دوران دفاع مقدس به کشور و ملت ایران تقدیم کرده است. علاوه بر شهید نوژه و علاوه بر شهید دوران، شهدای باارزش دیگری از این پایگاه و از مجموعه‌ی نیروهای مسلح در این منطقه‌ی بسیار حساس، نام خودشان را در فهرست افتخارات پایان‌ناپذیرِ انقلاب اسلامی و جمهوری اسلامی ثبت کرده‌اند. ما به این عزیزان افتخار میکنیم؛ نام آنها را گرامی میداریم. برای ما شخصیت‌هایی مثل شهید بابایی، شهید اردستانی، شهید خضرائی - که مدتی فرمانده این پایگاه هم بود - و شهدای باارزش و بزرگوار دیگر در نیروهای مسلح یقیناً فراموش نشدنی هستند؛ ولی نیروهای مسلح خودشان را در آن گذشته‌ها متوقف نخواهند کرد و نباید بکنند؛ گذشتگانی که با ایمان، آگاهی و شجاعت و فداکاری خود ما را در پیمودن این راه بسیار پُرافتخار، راه عظمت اسلام و ایران، یاری کردند، برای ما درسهای فراموش‌نشدنی از خود به یادگار گذاشته‌اند. وظیفه‌ی ما این است که از این درسها بهره بگیریم. ما باید با توجه به موقعیت خودمان، با توجه به نیازهای کشور، با توجه به تهدیدهایی که علیه ما و منافع کشور در هر دوره‌یی وجود دارد، وظیفه‌ی خودمان را تشخیص بدهیم و با تقویت روحی و جسمی، خودمان را آماده‌ی ادامه‌ی آن راه پرافتخاری بکنیم که شهیدان عزیز ما به قیمت جان خودشان به روی ما گشودند.
	شکی نیست که بهترین وضعیت زندگی انسان در مجموعه‌ی عالم، زندگی در صلح و همزیستی و مسالمت است. چقدر خوب است آن دنیایی که در آن قدرتمندان زورگو و زیاده‌طلب، انسانها، ملتها و مجموعه‌ها را در خدمت منافع خود به‌کار نگیرند؛ دنیا را با خون و نفرت و خشم آلوده نکنند؛ اما متأسفانه با دورىِ جوامع بشری از معنویت، ایمان و رشد، و سرکشىِ منیّت‌ها و خودخواهیها، بشر و جهان بشری در برهه‌های گوناگون از تاریخ و زمان در معرض ناآرامیها، جنگها و فتنه‌ها قرار گرفته است؛ امروز هم متأسفانه همین‌طور است.
	شما ببینید در این صد سالِ گذشته در اطراف عالم بر اثر زیاده‌خواهىِ قدرتهای استکباری چقدر انسان در جنگهای مختلف قربانی شدند؛ در جنگهای جهانی، در جنگهای منطقه‌یی و در جنگهایی که فقط به این خاطر به راه انداخته شد که صاحبان کارخانه‌های سازنده‌ی سلاح برای فروش متاع خود احتیاج به جنگ داشتند! قدرتمندان استکباری و پشت سر آنها دستگاه‌های غارتگر اقتصادی برای منافع خودشان نمیگذارند دنیا از صلح و ثبات، و زندگی مردم از آرامش برخوردار باشد؛ با نامهای گوناگون، با تابلوهای دروغین و مزورانه به زندگی انسانها ضربه میزنند؛ به آرامش و سلامت دنیای بشری ضربه وارد میکنند. امروز هم همین‌طور است؛ امروز شما ببینید زشت سیرت‌ترین قدرتهای جهانی که رفتار ضد بشری و طمع‌ورزانه‌ی آنها در همه‌ی کارهایی که در سطح دنیا انجام میدهند نمایان است، چطور با تابلوی حقوق بشر و دمکراسی در دنیا ظاهر میشوند و جنجال به راه میاندازند؛ منطقه‌ها را تهدید میکنند و منطقه‌ی ما، منطقه‌ی خاورمیانه، و منطقه‌ی آسیای غربی را هم مشمول همین تهدیدهای خودشان میکنند.
	ملتها چه وظیفه‌یی دارند؟ ملتها وظیفه دارند برای صیانت و حراست از خود و برای دفاع از کیان، عزت و هویت خود، خود را آماده نگه دارند. آن ملتی که در این راه غفلت کند، نابود شده است؛ آن ملتی که نتواند نیاز خود را به دفاع، به ایستادگی و به مقاومت، بهنگام بفهمد، پامال شده است. ملت ما نشان داده است که دچار چنین غفلتی نشده و نخواهد شد؛ نیروهای مسلح ما نشان داده‌اند که در میدان دفاع از منافع ملت و کشورشان لحظه‌یی دچار سستی و درنگ نخواهند شد.
	عزیزان من! نیروهای مسلح با نامهای مختلف، همه یک خانواده‌اند؛ ارتش و سپاه و بسیج و نیروی انتظامی، همه اجزای مکمل یک مجموعه‌ی دفاع‌کننده‌ی از حیثیت و شرف این کشورند.
	در همدان، پایگاه سوم شکاری (پایگاه شهید نوژه)، تیپ زرهی لشگر قزوین، تیپ انصارالحسینِ سپاه پاسداران، مجموعه‌های نیروی مقاومت بسیج، مجموعه‌ی نیروی انتظامی، همه اجزای یک مجموعه‌ی واحدند؛ در کل کشور هم همین است. این احساس را در خودتان دم‌به‌دم تقویت کنید که شما مکمل یکدیگر هستید. مهمترین وظیفه‌ی این مجموعه باز بودنِ چشم و هشیار بودن در همه‌ی لحظات است. خودتان را حاضر نگه دارید؛ خودتان را از لحاظ روحی و جسمی آماده نگه دارید. ممکن است هیچ تهدیدی تا سالها متوجه کشور نشود؛ اما برای یک احتمال ضعیف هم نیروهای مسلح موظفند خودشان را همیشه آماده به کار نگه دارند.
	جمهوری اسلامی ایران در عرصه‌ی جهانی منادی عدالت و آزادگی است؛ منادی انسانیت و معنویت است؛ منادی برادری و برابری است؛ منادی عزت و شرف ملتهاست. جمهوری اسلامی با استکبار، با مستکبر، با قدرتهای زورگو، با قدرتهای مداخله‌گر صددرصد مخالف است؛ جمهوری اسلامی ایران آبرویش در میان ملتها و ابهتش در دل قدرتها و دشمنی قدرتهای متجاوز با آن به‌خاطر همین نقطه است؛ به‌خاطر این است که در مقابل زورگویىِ زورگویان و متجاوزان تسلیم نمیشود؛ به خود متکی است؛ به خدا متوکل است؛ در مقابل زورگویىِ انسانهای زیاده‌طلب و قدرتهای متجاوز و زمامداران اسیر هوی و هوس به‌طور مطلق تسلیم نمیشود؛ این، آن چیزی است که جمهوری اسلامی را در چشم ملتها عزیز کرده و همان چیزی است که در دل همین قدرتها ابهت جمهوری اسلامی را قرار داده و البته دشمنی پایان نیافتنىِ آنها را هم به‌وجود آورده است.
	توفیق همه‌ی شما عزیزان را از خدا مسألت میکنم و همه‌ی شما را به کار، تلاش، آمادگی و به وحدت کلمه توصیه میکنم.
	والسّلام علیکم و رحمةاللَّه و برکاته‌