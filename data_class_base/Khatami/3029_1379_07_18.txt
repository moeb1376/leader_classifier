
	بسم‌اللَّه‌الرّحمن‌الرّحیم‌
	هم میلاد باسعادت حضرت امیر مؤمنان علیه‌الصّلاةوالسّلام و هم فارغ‌التحصیلىِ فارغ‌التحصیلان و سردوشیبگیرىِ سردوشیبگیران این دانشگاه را به همه شما جوانان عزیز، به اساتید، فرماندهان و مسؤولان محترم این دانشگاه و نیروی انتظامی صمیمانه تبریک عرض میکنم.
	شما، نهالهای به‌خوبی بالیده و به میوه نشسته نیروی انتظامىِ نظام جمهوری اسلامی و امیدهای آینده این نیروی پُرافتخار محسوب میشوید. نسل جوانی که با همه توان و نشاط خود، مسؤولیت عظیم امنیت در کشور را با آگاهی و با معرفت بر دوش گرفته و خود را به سلاح علم و دین و روحیه تقوا و انقلابیگری آراسته است، بیشک خواهد توانست خواسته مردم عزیز ما را در این مقوله بسیار پُراهمیت برآورده کند.
	امنیت، یکی از اساسی‌ترین و اصلیترین نیازهای یک ملت و یک کشور است. مهمترین مشکل برای یک کشور وقتی به وجود می‌آید که در محیط کار، در محیط زندگی، در محیط تحصیل و در فضای عمومی جامعه، مردم احساس امنیت نکنند. این‌جاست که مغزهای فعّال، دستهای توانا و سرانگشتان ماهر، هیچیک نخواهند توانست مسؤولیت مهمّی را که هر کدام بر دوش دارند، به انجام برسانند. در فضای امنیت است که هم تلاش علمی، هم تلاش اقتصادی، هم روحیه و نشاط و هم همه فعالیتهای یک کشور میتواند به‌درستی برنامه‌ریزی شود و با دقّت دنبال گردد و به نتایج خود برسد.
	نیروی انتظامی، آن سازمان رشید، آن بازوان توانا و آن شانه‌های پُرتحمّلی است که میتواند و میخواهد این بار سنگین را بر دوش بگیرد و این خدمت بزرگ را برای مردم انجام دهد. جوانان عزیز! کسانی که خود را برای خدمات بزرگ در نیروی انتظامی آماده میکنید! با این نگاه و با این روحیه در این میدان قدم بگذارید.
	جوانان ایرانی در دوران مبارک انقلاب اسلامی به اثبات رساندند که کار ناممکن برای آنها وجود ندارد. نشان دادند که اراده و همت آنان میتواند بر همه مشکلات فائق آید. همت کنید، اراده کنید، سعی کنید، خود را آماده کنید؛ برای این‌که بتوانید آنچه را که این ملت بزرگ و شجاع از شما انتظار دارد - یعنی استقرار امنیت کامل - به او هدیه کنید. این یک وظیفه بزرگ است و بازوان توانایی که این کار را متعهّد است، نیروی انتظامی است.
	خدا را سپاسگزاریم که نیروهای مسلّح - چه سازمانهای نظامی و چه نیروی انتظامی - از فرماندهان لایق و مؤمن و کارآمد و از عناصر پاک تشکیل شده است و میتواند این وظایف بزرگ را که به عهده اوست، تحقّق بخشد.
	ملت ایران در میدانهای مختلف، شایستگی خود را نشان داده است. تهدیدهای جهانی، تهدیدهای بین‌المللی و اخمهای مراکز قدرت استکباری تا به امروز نتوانسته است و در آینده نیز نخواهد توانست این ملت بزرگ را از راه عزّت و افتخار و استقلال و آزادی - یعنی راه نظام اسلامی و انقلاب اسلامی - منصرف کند.
	ایران عزیز ما و نظام مقدّس جمهوری اسلامی و ملت بزرگی که در این منطقه پُرافتخار زندگی میکنند، میتوانند برای دنیا الگو باشند؛ همچنان که از بعد از انقلاب تا امروز در میدانهای مختلف الگو بوده‌اند. این را بدون هیچ تردیدی بدانید که ملت فلسطین همین امروز که با شجاعت کامل در حال مبارزه است، ملت ایران را و درس ایران را، درس فراموش نشدنی خود و الگوی فراموش نشدنی خود به حساب میآورد و این را، هم دوستان شما در سراسر عالم که بسیارند، و هم دشمنان شما که مراکز قدرت استکباریاند، به‌خوبی میدانند. فلسطین، امروز با نام خدا به مبارزه بابرکت و پُرشکوه خود ادامه میدهد. یک بار دیگر غلبه اراده انسانهایی که دل در گرو ایمان به خدا و اعتقاد به خود دارند، بر همه قدرتهای مادّی، بارز و واضح خواهد شد. دنیا خواهد دید که ملت فلسطین در سایه استقامت، گام به گام به سمت هدفهای خود پیش خواهد رفت. فلسطین متعلّق به ملت فلسطین است. امروز این ملت در میدان است. در دنیای اسلام هم غوغایی است از هیجانی که این ملت در فضای بین‌المللی با ایستادگی شجاعانه خود آفریده است.
	البته ملتهای مسلمان وظیفه سنگین‌تری دارند؛ دولتهای مسلمان هم وظایف بزرگی دارند. ایران اسلامی، ملتش و دولتش، همدوش، هم‌آوا و هماهنگ با ملت فلسطین همدردی میکند؛ با آنها همراهی میکند؛ در میدانهای مختلف، در میدانهای گوناگون، این ملت را مورد حمایت قرار میدهد. این وظیفه همه‌ی دولتهاست. امروز ملت فلسطین بحق از امت اسلامی انتظاراتی دارد؛ از دولتهای اسلامی هم توقّعاتی دارد. امروز امت بزرگ اسلامی هم از دولتهای اسلامی - بخصوص دولتهای عربی - انتظار دارد که روابط خود را با صهیونیسمِ غاصب و ظالم و گستاخ، قطع کنند. صهیونیسم چهره واقعی خود را یک بار دیگر آشکار کرد؛ یک بار دیگر نشان داد که جز زبان زور، جز منطق زور، جز فکر زور و زورگویی، چیزی بر او حاکم نیست.
	ملت ایران به فضل پروردگار توانسته است در سطح دنیای اسلام اندیشه استقلال و ایستادگی و اتّکای به نفس را در ملتها یا به وجود بیاورد و یا تقویت کند. عزیزان من! شما به چنین ملتی خدمت میکنید؛ برای چنین ملتی درس میخوانید و آموزش میبینید و خود را آماده میکنید.
	امنیت، یک مقوله اساسی است. امنیت اجتماعی، امنیت فردی، امنیت در همه محیطهای زندگی، امنیت فکری و معنوی و روانی، همه اینها جزو انتظارات مردم است. بخش مهمی از این وظیفه بر دوش نیروی انتظامی است. جوانهای بااستعداد، جوانهای مؤمن، بحمداللَّه در این نیرو خود را آماده میکنند که به این وظایف بزرگ برسند.
	برای همه شما عزیزان دعا میکنم و امیدوارم بتوانید خود را آن‌چنان که شایسته این ملت بزرگ است، آماده کنید؛ وظایف خود را آن‌چنان که شایسته شماست و متناسب با انتظارات از شماست، به بهترین وجهی به انجام برسانید؛ اتّکاء به خود، پرداختن به روشهای علمی در همه بخشهای مختلف، ظهور در چهره یک نیروی امین، عزیز، سربلند و محبوب.
	نیروی انتظامی، هم باید با عزّت، هم با امانت، هم با کارایی خود، در محیط زندگی مردم بدرخشد. آن ملتی که نیروی انتظامی خود را عزیز میداند، او را با خود یگانه میشمارد و به او اعتماد میکند، ملت خوشبختی است.
	مردم، نیروی انتظامی را باید از خود بدانند و شما باید با رفتار خود، با شیوه‌های خود، با امانت خود، با سلامت و صداقت اخلاقىِ عملی خود، این اطمینان و اعتماد را از خود در دل مردم به وجود آورید. مردم احساس آرامش میکنند که ببینند جوانان و مردان و زنان در این سازمان بزرگ و کارآمد، با انجام صحیح وظایفِ خود میتوانند آنچه را که از آنها متوقّع است، تحقّق بخشند.
	امیدواریم خداوند متعال همه شما را موفّق بدارد؛ ارواح مطهّر شهیدان نیروی انتظامی و همه شهدای عزیز نیروهای مسلّح و همه شهدای ملت ایران را با اولیا و پیغمبران و ائمّه علیهم‌السّلام محشور کند و روح مطهّر امام بزرگوار را شاد بدارد و عزیزان جانباز را مشمول رحمت و لطف و تفضّل خود قرار دهد.
	والسّلام علیکم و رحمةاللَّه و برکاته‌