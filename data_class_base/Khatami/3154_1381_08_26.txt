
	بسم‌اللَّه‌الرّحمن‌الرّحیم‌
	 
	این بازدید، بسیار شیرین و به یاد ماندنی و زنده کننده خاطرات بسیاری است که با فرماندهان و عناصر فداکار نیروی زمینی در سالهای دفاع مقدّس داشتیم. بخش مهمّی از افتخارات ارتش جمهوری اسلامی ایران بدون شک مربوط به نیروی زمینی ارتش است که بدنه اصلی و مهمتر ارتش جمهوری اسلامی ایران را تشکیل میدهد و من مایلم که این دیدارِ امروز ترجمان عملی احساسات بنده نسبت به نیروی زمینی و ارتش جمهوری اسلامی ایران تلقّی شود.
	 
	هیچ چیز برای یک سازمانِ مسلّح از این باارزشتر نیست که توانسته باشد در لحظه نیاز، وظیفه خود را به‌درستی انجام داده باشد. به‌طور طبیعی در یک کشور، مردم به نیروهای مسلّح به چشم کسانی نگاه میکنند که در هنگام بروز حادثه دهشتناک و تلخ میتوانند مثل حصار مستحکمی از آنها دفاع کنند. در دوران دفاع مقدّس این آزمایشِ افتخارآمیز برای ارتش پیش آمد. در طول هشت سال دفاع مقدّس، در سرتاسر جبهه‌های طولانىِ جنگ، نیروی زمینی به‌قدر توان و همّتی که برای دوست و دشمن در موارد بسیاری شگفت‌آور بود، توانست وظایف بزرگی را انجام دهد. شهیدان سرافراز نیروی زمینی ارتش جمهوری اسلامی ایران و جانبازان این نیرو و عناصر دلسوز و مؤمنی که در طول این سالها لحظات دشوار و پرزحمتی را گذراندند، شاهدان صادقی بر تلاش همه جانبه و صادقانه نیروی زمینی ارتش جمهوری اسلامی ایران در طول این سالیان بوده‌اند. من خودم هم در مواردی، شاهد این تلاش صادقانه و مؤمنانه بوده‌ام.
	 
	آن روزی که دشمنان جمهوری اسلامی گمان میکردند از سوی نیروهای مسلّح کشورِ ما هیچ‌گونه تهدید، یا تهدید مهمّی علیه نیروی متجاوز وجود نخواهد داشت، نیروهای مسلّح مثل سدّ مستحکمی در مقابل تهاجم دشمن ایستادند. هشت سال تلاشِ نیروی مهاجم که از سوی همه مراکز قدرتِ نظامی و پشتیبانی و تسلیحاتی حمایت میشد به‌جایی نرسید و با قدرت نیروهای مسلّح و پشتیبانی مردم ما، مرزهای کشور سالم ماند و دشمنان متجاوز ناچار شدند با اعتراف به ناکامی خودشان از مرزهای ما فاصله بگیرند؛ این افتخار بزرگی است.
	 
	در دو قرن اخیر این اوّلین بار بود که نیروهای مسلّح ما در یک آزمایش نظامی توانسته بودند با سرافرازی کامل در مقابل دشمن بایستند و دشمن را ناکام کنند؛ آن هم در یک جنگ طولانی و با مهاجمی که از سوی همه‌ی دنیا تقریباً حمایت میشد. نیروهای مسلّحِ کشور ما، ارتش جمهوری اسلامی ایران و همچنین سپاه پاسداران انقلاب اسلامی و بسیج، مجموعه توانا و مؤمنی را تشکیل داده‌اند که هرکدام در جایگاه ویژه خود و با مسؤولیت مخصوص به خود توانسته‌اند و خواهند توانست در آینده، به فضل الهی تهدیدها را از این کشور دور کنند.
	 
	در دورانی که خواستِ قدرتمندان مستکبر بین‌المللی این است که همه صحنه زندگی بشر را به یک عرصه جنگ تبدیل کنند و زیر لوای نامهای زیبا و جذّابِ آزادی، دمکراسی و حقوق بشر، جنگ برای قدرت، نفت و توسعه مناطق نفوذ استکباری و توسعه‌ی منافع نامشروع بین‌المللی خود به راه بیندازند، ملتها باید خیلی هوشیار باشند و در تقویت درونی خود بکوشند و نیروهای مسلّح سهم عمده‌ای را میتوانند در این مسؤولیت بزرگ ایفا کنند.
	 
	امروز ملاحظه میکنید منطقه نفت‌خیز و ثروتمند خاورمیانه به جرم ثروتمند بودن، به جرم دارا بودن منابع نفتی - که قدرتهای صنعتی دنیا به آن نیاز دارند - مورد تعرّض، تجاوز و دخالت سیاستهای گوناگون قرار گرفته است و هرروز در یک بخش از آن، تهدیدی را به‌وجود می‌آورند. از ضعف ملتها، از اختلاف میان دولتها و قدرتها در این منطقه - که منطقه اسلامی است و متعلّق به مسلمانان است - استفاده میکنند. قربانىِ این افزون‌طلبی و استکبار، ملتهای مظلومی هستند که نتوانند از هویّت و قدرت معنوی خودشان دفاع کنند. شما ببینید در این چند سال، در همسایگی ما با ملتهای عراق و افغانستان چگونه عمل شد! چه‌کسانی قربانی سیاستهای پیچیده بین‌المللی شدند، جز آحاد مردم غیر مسلّح و بیپناه؟ البته ملتها با این فشارها نابود نمیشوند و اگر بتوانند هویّت ملی خودشان را حفظ کنند، این فشارها نمیتواند آنها را به زانو در آورد. هرچند در کوتاه مدّت صدماتی را تحمّل میکنند؛ اما در بلند مدّت با همّت بلند و با جمع کردن نیروهای خود خواهند توانست جبران کنند. اگر بخواهند و اراده کنند؛ دست خودِ ملتهاست.
	 
	در چنین شرایط بسیار حسّاسی، ملت ما بیش از همیشه احتیاج به این دارد که خود را از لحاظ معنوی و مادّی آسیب‌ناپذیر و مقتدر کند. بخشی از این اقتدار به مسائل اقتصادی و فرهنگی و سیاسی ارتباط پیدا میکند و بخش مهمّی از آن هم مرتبط با مجموعه‌های نظامی است که باید روزبه‌روز تواناییهای خود را در درون از همه جهت افزایش دهند؛ استحکام سازماندهی، ارتقاءِ قدرت رزمی، توانایی لازم برای تولید، تهیه، تکمیل و نگهداری تجهیزات، بالا نگهداشتن روحیه مسؤولیت نظامی و همه چیزهای دیگری که با ابتکار و مدیریّتِ مدیران خوب و مسؤول امکان‌پذیر است. امروز خوشبختانه نیروی زمینی ارتش جمهوری اسلامی از فرماندهی و مسؤولان اداره کننده خوب و مؤمن برخوردار است؛ همچنان‌که از هزارها عنصر باشرف و مؤمن در سرتاسر کشور در یگانهای مختلف برخوردار است. خدا را بر این وضعیت، که رو به هرچه بهتر شدن است، سپاسگزاریم.
	 
	توصیه من این است که برای آمادگی، هیچ فرصتی را از دست ندهید. آماده شدن لزوماً به معنای این نیست که این آمادگی در زمان کوتاهی به‌کار گرفته خواهد شد؛ اما آماده نبودن همواره خطر بزرگ و دهشتناکی را بر کشور و بر آبروی نیروهای مسلّح تحمیل میکند. همیشه باید آمادگیها را حفظ کرد و افزایش داد؛ آمادگیهای معنوی و مادّی.
	 
	از خداوند متعال مسألت میکنم که همه شما عزیزانم را مشمول لطف و هدایت و رحمت خود قرار دهد و همه ما را بر انجام وظایف بزرگ و افتخارآمیزی که بر دوش داریم، توانا و متمکّن سازد و هر روزِ ما را بهتر از روزِ قبل قرار دهد و شهیدان عالی‌مقام ارتش جمهوری اسلامی ایران و نیروی زمینی و همه سازمانهای مسلح نظام جمهوری اسلامی را با اولیایشان محشور کند.
	 
	والسّلام علیکم و رحمةاللَّه و برکاته‌