
	بسم‌اللَّه‌الرّحمن‌الرّحیم‌
	 
	الحمدللَّه ربّ العالمین. الحمدللَّه الّذی خلق السّموات والارض و جعل الظّلمات و النّور. ثمّ الّذین کفروا برّبهم یعدلون. نحمده و نستعینه و نستغفره و نؤمن به و نتوکّل علیه و نصلّی و نسلّم علی حبیبه و نجیبه و خیرته فی خلقه. حافظ سرّه و مبلّغ رسالاته. سیّدنا و نبیّنا ابی‌القاسم المصطفی محمّد و علی آله الأطیبین الأطهرین المنتجبین. الهداة المهدییّن المعصومین المکرّمین. سیّما بقیّةاللَّه فی‌الأرضین. اوصیکم عباداللَّه بتقویاللَّه.
	 
	عید سعید فطر را - که جشن و سرور جمعیت میلیاردی مسلمانان جهان است - اوّلاً به حضور حضرت بقیة اللَّه الأعظم صاحب‌الزمان ارواحناله‌الفداء و ثانیاً به همه مسلمانان عالم و به ملت سرافراز و رشید و مؤمن ایران اسلامی و به شما نمازگزاران عزیز تبریک میگویم.
	 
	روز عید فطر، عید عبادت و عید مغفرت است؛ عید پایان یک دوره فشرده ریاضت برای مسلمان مؤمنی است که میخواهد از این ریاضت، برای ساختن و برای تقویت روحیات و ملکات نیک در خود استفاده کند و در طول سال و در همه عمر از آن بهره گیرد. در ماه رمضان، این ریاضت الهی و شرعی، این خویشتنداری، این صبر بر گرسنگی و تشنگی، این مبارزه با هوای نفس و شهوات انسانی، موجب آن میشود که ملکات نیک در انسان تقویت شود. بشر در حقیقت مجموعه‌ای از همین ملکات و صفات و خصال است. آن کسانی که صفات و خصال نفسانی و روحی آنها، صفات نیک است، با دست پُر از این دنیا میروند. اعمال عبادی، تقوای الهی و بقیه وظایفی که برعهده انسان است، در درجه نهایی برای این است که انسان بتواند خود را مجموعه‌ای از ملکات نورانی کند؛ خود را انسان واقعی بسازد و تشبّه به خدای بزرگ پیدا کند.
	 
	انسانی که به برکت ماه رمضان، قدرتِ مبارزه با هوای نفس پیدا کرده، دستاورد بزرگی را به‌دست آورده است که باید آن را حفظ کند. انسانی که از عادت به هوسرانی و عادت زشت پاسخگویی مثبت به هوسها و شهوات - تا هرجایی که برای او مقدور است - رنج می‌برد، در ماه رمضان میتواند بر این عادت فائق آید؛ باید این را برای خود حفظ کند. همه بدبختیهای بشر بر اثر پیروی از هوای نفس است. همه ظلمها، همه تزویرها، همه نامردمیها و بیعدالتیها، همه جنگهای ظالمانه، همه حکومتهای فاسد، همه تسلیم شدن و ظلم‌پذیری در میان ملتها، ناشی از همین پیروی از هواهای نفسانی و تسلیم شدن در مقابل خواهش نفس است. اگر انسان این قدرت را بیابد که بر خواهش نفس غلبه پیدا بکند، انسانِ رستگاری شده است. ماه رمضان این را در شما به‌وجود آورده است. عید امروز برای این است که محاسبه‌ای بکنید؛ پاداشی را که خدا در اوقات ضیافتِ خود به شما داده است، برای خودتان نگاه دارید و رابطه خود را با خدا محکم کنید.
	 
	عزیزان من؛ مردان، زنان و بخصوص جوانان! این حالت تضرّع و این حالت توجّه و ارتباط با خدای متعال را با دلهای نورانی خود، در طول سال برای خودتان حفظ کنید. دنیا و آخرت، با این صفای نفسانی برای انسان حاصل میشود. دنیایی که انسان را سعادتمند کند، فقط از این راه حاصل میشود ولاغیر.
	 
	در پایان عرایضم، این حدیث را از امیرالمؤمنین علیه‌السّلام برای شما عزیزان بخوانم. از امیرالمؤمنین علیه‌السّلام نقل شده است: «انّما هو عید(۱)»؛ امروز عید واقعی است. «لمن قبل اللَّه صیامه و شکر قیامه»؛ برای آن کسی که خدا روزه و نماز و عبادت او را در ماه رمضان قبول کرده باشد. «و کلّ یوم لا یعصی اللَّه فیه فهو عید»؛ هر روزی که خدا در آن معصیت نشود، آن روز عید است. عزیزان من! با مرتکب نشدن معصیت الهی و اجتناب از محارم الهی، امروز را عید کنید؛ فردا را عید کنید؛ همه دوره سال را برای خود عید کنید.
	 
	بسم‌اللَّه‌الرّحمن‌الرّحیم‌
	 
	قل هواللَّه احد. اللَّه الصّمد. لم یلد و لم یولد. و لم یکن له کفوا احد. (۲)
	 
	بسم‌اللَّه‌الرّحمن‌الرّحیم‌
	 
	الحمدللَّه ربّ العالمین. نحمده و نستعینه و نستغفره و نتوکّل علیه. و الصّلاة والسّلام علی سیّدنا و نبیّنا و حبیب قلوبنا ابی‌القاسم المصطفی محمّد و علی آله الأطیبین الأطهرین المنتجبین. سیّما علىّ امیرالمؤمنین و الصّدیقة الطّاهره سیّدة نساءالعالمین. و الحسن و الحسین سیّدی شباب اهل الجنّه و علی‌بن‌الحسین و محمّدبن‌علی و جعفربن‌محمّد و موسیبن‌جعفر و علی‌بن‌موسی و محمّدبن‌علی و علی‌بن‌محمّد و الحسن‌بن‌علی و الخلف القائم المهدی. حجج اللَّه علی عباده و خلفائه فی بلاده. اوصیکم عباداللَّه بتقوی اللَّه.
	 
	در خطبه دوم، در میان مسائل گوناگون داخلی و خارجی، به مسأله «انتخابات» اشاره میکنم که یکی از مسائل مهم ماست. ملت عزیز ایران، انتخابات را باید اوّلاً به عنوان یک تکلیف الهی و یک تکلیف اسلامی محاسبه کند - کسانی هم که به مسائل دینی توجه نداشته باشند، باید به چشم یک تکلیف وجدانی و ملّی به آن نگاه کنند. البته ملت عزیز ما، ملتی مؤمن است؛ با نام خدا شروع کرده و به پیش رفته است؛ با نام خدا هم ادامه خواهد داد. بنابراین انتخابات هم برای او یک تکلیف الهی است - ثانیاً به عنوان یک آزمایش بزرگ به آن نگاه کند.
	 
	عزیزان من! ما تا امروز پنج دوره انتخابات مجلس شورای اسلامی داشته‌ایم. در هر دوره‌ای، گروههای مختلفی در این مجلس آمده‌اند و رفته‌اند. هرکس خوب کار کرده است، اجر او پیش خدا محفوظ است و اگر کسی کوتاهی کرده باشد، باید خود را آماده پاسخگویی به خدای بزرگ کند. این پنج دوره انتخاباتی که گذشته است، برای ملت ما مایه افتخار بوده است. در دنیا، انتخابات در محیطهای متشنّج، در محیطهای تنازع، در میان دعوا، با درگیری و گاهی با خونریزی انجام میشود! بیست سال است که انتخابات پُرشور مردم در بخشهای مختلف - از جمله انتخابات مجلس شورای اسلامی - با سلامت، با متانت و با آرامش صورت میگیرد. این بار هم به فضل پروردگار انتخاباتی با آرامش، با شور و شعور مردم و با گسترش شرکت همگانی صورت خواهد گرفت. البته احتمالاً دستهایی در کار است که در آستانه انتخابات، محیط کشور را محیط متشنّج کند؛ اگر نتواند تشنّج عملی هم به‌وجود آورد، محیط تشنّج فکری و ذهنی و بحران‌سازی مصنوعی کند. این دستها، دستهای خدومی نیستند؛ دستهای خودیها نیستند؛ دستهای بیگانه و دستهای خائنند. ملت ایران باید هشیار باشد و بحمداللَّه هست.
	 
	چند نکته را عرض کنم: نکته اول: آن کسانی که خود را برای نامزدی آماده کرده‌اند، نیّت خود را، نیّت خدایی کنند و برای خدمت بیایند. این ملت به نماینده‌ای احتیاج دارد که این کار را برای انجام خدمت برگزیده است. آن کسی که این صندلی و این پست و این برگزیدگی را برای نان و نام و مقاصد سیاسی خود دنبال میکند، به درد این مردم نمیخورد.
	 
	نکته دوم: مردم ایران افتخارشان بعد از انقلاب این بود که مجلس آنها مجلسی مردمی است؛ مجلسی از خودشان و از عناصری خالص، مؤمن، متدیّن و انقلابی است. این بار هم به فضل پروردگار مردم عزیز ایران باید ان‌شاءاللَّه افرادی مؤمن، انقلابی، معتقد به مبانی اسلام و انقلاب، معتقد به امام و راه آن بزرگوار و معتقد به استقلال این کشور را انتخاب کنند. و انتخاب خواهند کرد.
	 
	نکته سوم: بعضیها دستگاههای قانونی را متّهم میکنند و این کار غلطی است. دستگاههای قانونی، اعم از وزارت کشور - که مجری انتخابات است - و شورای نگهبان - که ناظر امین بر انتخابات است - هر کدام وظیفه و قانونی دارند. کسانی هم هستند که مراقبت میکنند تخلّف از قانون انجام نگیرد. اگر میانِ خود اینها در موردی اختلافی باشد - که این قانونی است یا نه - باید میان خودشان آن را حل کنند. بعضیها مایلند که به دنبال همان سیاست جنجال‌آفرینی، این شخص را، آن شخص را، این مجموعه را، آن مجموعه را، به کارهایی متّهم کنند که شأن مسؤول اسلامی نیست. مردم باید به مجریان و ناظران انتخابات، با چشم یکسان نگاه کنند. هم مجریان، هم ناظران، باید پایبندی خودشان را به قانون نشان دهند. ملاک، قانون است؛ سلایق افراد ملاک نیست. آن قانونی که در مجلس شورای اسلامی تصویب و در شورای نگهبان تأیید شده است، برای همه معتبر و حجت است؛ چه کسی که آن قانون را میپسندد، چه کسی که آن قانون را نمیپسندد. قانون تا قانون است، همه موظّفند به آن عمل کنند.
	 
	مطالب دیگری هم در باب انتخابات هست که در این فرصت عرض نمیکنم. ان‌شاءاللَّه در فرصتهای آینده آنچه را که لازم و وظیفه خود میدانم که عرض کنم، به ملت عزیز ایران عرض خواهم کرد. در پایان، ولادت حضرت مسیح، عیسی روح اللَّه، پیامبر عظیم‌الشّأن الهی را هم به همه متدیّنین عالم، به همه مسلمانان و مسیحیان عالم، مخصوصاً به مسلمانان و مسیحیان کشور خودمان تبریک عرض میکنم.
	 
	پروردگارا! به محمّد و آل محمّد، اسلام و مسلمین را نصرت عطا فرما و ملت ایران را بر دشمنانش پیروز کن. پروردگارا! به محمّد و آل محمّد، مسلمانان را - در هر نقطه‌ای از جهان که هستند - بر دشمنانشان پیروز گردان و دستهای ظلم و جور را از آنان کوتاه فرما. پروردگارا! ملت ایران را روسفید و سربلند گردان و عبادات و نماز و روزه این ملت عزیز و مؤمن را به کرمت به بهترین وجهی از آنان قبول فرما. والدین و گذشتگان ما را مشمول رحمت و مغفرت خود گردان. امام عزیز و بزرگوار ما را با شهدای عالیقدر این انقلاب و دوران جنگ تحمیلی و قبل و بعد از آن، در عالیترین درجاتِ مقرّبین محشور گردان.
	 
	بسم‌اللَّه‌الرّحمن‌الرّحیم‌
	 
	والعصر. انّ‌الانسان لفی خسر. الّا الّذین امنوا و عملوا الصّالحات. و تواصوا بالحق و تواصوا بالصّبر. (۳)
	 
	والسّلام علیکم و رحمةاللَّه و برکاته‌
	 
	 
	 
	 
	 
	 
	 
	۱) نهج‌البلاغه: حکمت ۴۲۰
	 
	۲) اخلاص: ۴ - ۱
	 
	۳) عصر: ۴ - ۱