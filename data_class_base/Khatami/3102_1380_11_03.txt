
	بسم‌اللَّه‌الرّحمن‌الرّحیم‌
	به همه حضّار محترم خوشامد عرض میکنم؛ هم دوستان و عزیزانی که در مسائل مربوط به واجبِ بسیار مهمِ‌ّ حج مشغول خدمتگزاری هستند، هم دوستان و عزیزانی که دست‌اندرکار برگزاری مراسم بسیار مهم و حسّاس دهه مبارک فجرند، و هم به همه برادران و خواهرانی که تشریف دارند؛ بخصوص کسانی که تحمّل زحمت کردند و از راههای دور به این مجلس آمدند.
	همه بخشهای فعّالیت برای بهتر اداره شدن مسائل مردم و کشور، دارای اهمیت است. هر کس در هر جایی به خدمت به نظام و کشور و مردم اشتغال دارد، باید مباهات کند و توفیق و کمک الهی را بطلبد و به معنای حقیقی کلمه شکرگزار نعمت بزرگ الهی باشد که امروز با برافراشته شدن پرچم اسلام، خدای متعال بر مردم این کشور منّت گذاشته و این نعمتها را به آنها بخشیده است. خدمت کردن به مردم، حقیقتاً نعمت بزرگی است.
	مسأله حج از این جهت یک مسأله حسّاس و مهم و باعظمت است که کمک میکند تا مردم بتوانند از این واجب عظیم الهی به معنای حقیقی کلمه استفاده کنند. از ظرفیّت عظیمی که حج برای مردم دارد - که خدای متعال میفرماید: «لیشهدوا منافع لهم» (۱) - آنها را برخوردار کنید. خدمت در این راه، حقیقتاً باارزش است. اگر حج، به‌گونه‌ای که طبیعتِ این واجب اقتضا میکند، تحقّق پیدا کند، بسیاری از مشکلات مسلمانها حل خواهد شد. حج، حامل معنویت و وحدت و آگاهی و معرفت است. اینها برای ملتهای اسلامی چیز کمی نیست.
	امروز شما ببینید از تفرّق دنیای اسلام و همدل نبودن دست‌اندرکاران کشورهای اسلامی، بخشی از دنیای اسلام چه میکشد. امروز فلسطین با سبعانه‌ترین روشها لگدکوب میشود و مردم فلسطین در سخت‌ترین روزهای ممکن برای یک ملت، روزگار میگذرانند. با همه امکاناتی که دنیای اسلام دارد و با وجود میل و علاقه‌ای که بسیاری از مردم جهان اسلام برای کمک دارند، عملاً کمکی به این قضیه نمیشود. این بسیار دردناک است. با نصیحت نمیشود رژیم صهیونیستی را وادار کرد تا ظلم نکند. پنجاه سال است که این ظلم ادامه دارد و این روزها به اوج خود رسیده است. جوانها و نوجوانها و زنها و فرزندها و خانه‌ها و خانواده‌ها در کوچه‌ها و خیابانها با تانکها و اسلحه‌های مرگبار روبه‌رو شوند و بی هیچ ملاحظه‌ای این‌طور سرکوب شوند؛ اینها چیز کمی است!؟ آن هم نه یک روز و پنج روز و یک ماه؛ بیش از یک سال است این وضعیت کم و بیش ادامه دارد. حج میتواند دنیای اسلام را متوجّه مسؤولیت سنگین خود کند. حج میتواند این معرفت را به ملتهای اسلامی بدهد که حضور در صحنه و داشتن موضع قاطع در این قضیه، با منافع خود آنها پیوستگی دارد. بعضی خیال میکنند حمایت از مردم فلسطین، خارج از منافع ملی کشورهاست. این اشتباه بسیار بزرگی است. وقتی یک ملت مسلمان به ملتهای دیگر متّکی نباشد و از طرف آنها حمایت نشود، این‌گونه راحت در معرض تطاول دشمن قرار میگیرد. اگر دنیای اسلام متحّد بود، یک ملت این‌طور مظلوم نمیشد. این قضیه ممکن است برای ملتهای مسلمان دیگر هم پیش بیاید؛ کمااین‌که دیدید در مواردی برای ملتها پیش آمده است. همبستگی اسلامی، برای دشمنان جهان اسلام و دشمنان ملتهای این منطقه و غارتگران بین‌المللی، کار را مشکل میکند و اجازه نمیدهد آنها طبق میل خود، هرطور خواستند و انتخاب کردند و مصلحت دیدند، به یک کشور و ملت اسلامی تعرّض کنند. پس حمایت عمومی دنیای اسلام از ملت فلسطین، در حقیقت حمایت دنیای اسلام از یک یک کشورهای مسلمان است؛ این ضامن و حامل منفعت همه‌ی آنهاست؛ این چیز کمی نیست. حج، این معرفت و وحدت و عزم و تصمیم را به آنها میدهد. بنابراین مسأله حج و استفاده از همه ظرفیتهای این واجب عظیم الهی، برای بهبود حال مسلمین جهان و همه کشورهای اسلامی، بسیار مهم است. هرچه بتوان در این زمینه، کار و تلاش و خدمت کرد، باارزش است.
	مسأله دهه فجر نیز همین‌طور است. بحمداللَّه آحاد مردم در طول این بیست‌ودو سه سال، در همه سالها و در همه نواحی کشور نشان دادند و ثابت کردند که به دهه فجر به عنوان یادبود روزهای عظیم انقلاب دلبستگی دارند. مردم دهه فجر را قدر میدانند. کسانی هم که موجب میشوند حرکت و حضور و ابراز احساسات مردم، ممکن و آسان شود - که همین ستادهای بسیار فعّال و مفید دهه فجر هستند - کارشان بسیار باارزش است.
	دهه فجر برای کشور ما یک فرصت تاریخی بود و ملت ما را از یک حصار بسیار خطرناک خارج کرد. تا وقتی یک ملت در حصار استبدادِ یک حکومت وابسته و فاسد و ضدّ مردم و ضدّ فرهنگ و دین قرار دارد، هیچ چیز زیبا و مطلوبی که زندگی آنها را از لحاظ مادّی و معنوی اعتلاء بخشد و پیش ببرد، نمیتواند در بین آنها پا بگیرد. در آن‌چنان رژیمی، همه جا، پای بیگانه و منافع چپاولگران و اهانت به دین و فرهنگ و هویّت ملی و تضعیف کشور پیدا بود؛ و این طبیعتِ آن رژیمهاست. انقلاب، ملت ایران را از آن حصار خارج کرد و میدان و فرصت داد تا ملت بتواند در فضای آزاد، با اتّکای به خود، با قدردانی از استعدادهای درونی خود و با به کارگیری همه آحاد مردم در میدانهای عظیم کشور، خود را نشان دهد. البته نمیتوانیم ادّعا کنیم از همه فرصتهایی که انقلاب به ما داد، توانستیم درست استفاده کنیم؛ اما میتوانیم ادّعا کنیم که انقلاب برای کشور ما یک فرصت تاریخىِ بی‌نظیر به وجود آورد و این فرصت همچنان در اختیار ملت ایران است.
	دشمنان ملت ایران و هویّت ملی و پیشرفت این کشور میخواهند ملت ایران را از این فضای مستعدِّ بالندگی و رشد خارج کنند و باز هم استیلای بیگانگان را بر این کشور برگردانند. یادبود دهه فجر، خود مانع بزرگی در راه تحقق این هدف است. سعی میکنند انقلاب را از یاد مردم ببرند؛ اما دهه فجر، انقلاب را به یاد مردم میآورد. سعی میکنند امام را از یاد مردم ببرند؛ اما دهه فجر، تجسّم اراده و عظمت امام بزرگوار ماست.
	البته شما برادران و خواهرانی که مسؤول این ستادها هستید، باید با دادن آگاهیهای لازم و انجام فعّالیتهای فرهنگىِ ضروری، مردم را به بهترین وجه از دهه فجر بهره‌مند کنید. امروز موج سیاسی، فرهنگىِ دشمنان بشریّت - که البته دشمنان اسلام و بخصوص ملتهای مستقل هم هستند - به صورت بسیار وسیع در همه جای دنیا گسترده شده است؛ مخصوص کشور ما هم نیست. آن ملتی میتواند روی پای خود بایستد و خود را از کمند تسلّط مراکز استکباری نجات دهد که بتواند در مقابل این امواج بایستد و با آنها مقابله کند.
	وقتی ملت، بیدار و هشیار و متّحد باشد و معرفت و آگاهی لازم را کسب کرده باشد؛ وقتی مسؤولان در خدمت منافع مردم باشند و خالصانه و مخلصانه و مجدّانه و پیگیر، به دنبال این باشند که اهداف عالیه این انقلاب و نظام را برآورده کنند و مردم را از این هدفها برخوردار کنند؛ آن‌گاه هیچ دشمنی نمیتواند مقاصد شوم خود را در این کشور پیاده کند. مسؤولانی با جدّیت و صداقت مشغول خدمتگزاری هستند؛ مردم هم به معنای حقیقی کلمه در راه اسلام و انقلاب ایستاده‌اند. ایمان و استقامت و آگاهی مردم، حقیقتاً مثال‌زدنی است.
	البته دستهایی هم سعی میکنند نگذارند. این‌که ما اصرار میکنیم باید با فساد و سوء استفاده مالی و اقتصادی با جدّیت برخورد شود، به خاطر همین است؛ چون اگر دستهای سودجو بتوانند فساد اقتصادی را در میان مسؤولان رایج کنند، ضربه‌ای به کشور میخورد که با هیچ چیز جبران نمیشود. لذا عرض کرده‌ایم، باز هم تکرار میکنیم: مبارزه با فساد، یک جهاد واقعی و البته کار بسیار دشواری است. اگر این جهاد بزرگ بخواهد موفّق شود و پیش برود - که ان‌شاءاللَّه به فضل الهی و به پشتیبانی شما مردم، این کار خواهد شد - یک شرط مهم و اصلی آن این است که همه مسؤولان کشور با یکدیگر همدل و شریک باشند. البته رؤسای قوا بحمداللَّه در این کار همکاری و همدلی میکنند؛ اما در همه‌ی سطوح، مسؤولان کشور و قوای سه‌گانه باید در این راه با یکدیگر همکاری کنند و عزم جدّی نشان دهند.
	هر کدام از قوا در این زمینه سهمی دارند و باید نقش خود را ایفا کنند. در میان مسؤولان - چه در دولت، چه در قوّه قضایّیه و چه در مجلس - هیچ کس نمیتواند نسبت به این کار بزرگ، که برای سرنوشت کشور و ملت و نظام اسلامی تعیین‌کننده است، خود را کنار بکشد و شانه از این کار خالی کند. همه باید در این زمینه فعال باشند.
	لازم است در این خصوص هیچ تبعیضی وجود نداشته باشد. دستگاههایی که با فساد مبارزه میکنند، نباید بگویند فساد در فلان‌جا بد است؛ اما در جای دیگر - اگر باشد - به آن بدی نیست. فساد، فساد است؛ در هرکس فساد وجود داشته باشد، باید با او مبارزه کنند. کسانی که با فساد مبارزه میکنند، باید قاطعانه و بدون مجامله مبارزه کنند و در حقّ فاسد و مفسد، مُرّ قانون را اعمال کنند. من به شخص یا پرونده یا موضوع خاصّی نظر ندارم. برای من اشخاص مطرح نیستند؛ این کار باید به نحو صحیح و قاطع انجام گیرد و دنبال شود.
	کسی که وسوسه میشود وارد میدان فساد مالی شود، باید بداند دردسر این کار زیاد است. بفهمد مردم و مسؤولان کشور با این قضیه برخورد میکنند. این یکی از شرایط بسیار مهم است.
	از جمله مسائلی که در این مبارزه وسیع حتماً باید مورد توجّه قرار گیرد، این است که تنها با کسی که فساد کرده و فسادی که تحقّق پیدا کرده است، برخورد نشود؛ مواظب باشند فساد به وجود نیاید. بنده به مسؤولان دستگاههای اجرایی و قضایی تأکید کرده‌ام، بگردند ببینند جاهایی که گلوگاه فساد است، کجاست؛ آن‌جا را تحت نظارت قرار دهند و نگذارند از اوّل فسادی به وجود بیاید.
	البته مواظب باشند تمایلات و احساسات و بازیهای سیاسی و خطّی و جناحی و غیره - که دشمنان از این‌که این چیزها در بین مسؤولان ما رواج پیدا کند، خوشحال میشوند - به میان نیاید؛ جلوِ حق را نگیرد و مانعِ دیدن و نظر کردن و فهمیدن چشمها نشود؛ بلکه باید بینظرانه و برای خدا عمل شود. اگر این‌طور شد، به مملکت سود خواهد رسید.
	بعضی میگویند مبارزه با فاسد و مفسد موجب میشود در کشور سرمایه‌گذاریهای مالی صورت نگیرد. این حرف، غلط و از لحاظ علمی رد شده است. کسانی که متخصّص این کارها هستند و دانش این کارها را دارند، میدانند و میگویند اگر در یک کشور فساد وجود داشته باشد، نسبت سرمایه‌گذاری در آن کشور پایین می‌آید. اینها ثابت شده است. هر چه فساد بیشتر باشد، نسبت سرمایه‌گذاری کمتر میشود؛ اما هر چه فساد کمتر باشد، نسبت سرمایه‌گذاری رشد پیدا میکند. من خواهش میکنم کسانی که به این مسائل آگاهند، بیایند اینها را برای افکار عمومی تشریح و بیان کنند تا عدّه‌ای نتوانند با جنجالی کردن مسائل، این حرکت عظیم را تحت‌الشّعاع قرار دهند.
	من شک ندارم، کسانی که نمیخواهند این کشور به سامان اسلامی خود برسد، سعی میکنند جلوِ این حرکت را بگیرند. البته مسؤولان ما خوشبختانه قاطع و عازم و جازمند؛ اما ممکن است آن افراد، گرفتاری و جنجال درست کنند. این نکته را هم به همه ملت عزیزمان عرض کنم: مواظب و مراقب باشید؛ مبادا با ایجاد یک جنجال در گوشه‌ای، این حرکت عظیم را تحت‌الشّعاع قرار دهند و به دست فراموشی بسپارند. اینها هوشیاری ملت عزیز ما را میطلبد. البته مسؤولان هم باید مواظب باشند و بهانه‌ها را از دست دشمنان بگیرند. اگر مشکلاتی در بعضی از قشرها وجود دارد، تا آن‌جایی که امکانات مملکت اجازه میدهد، این مشکلات را برطرف کنند و نگذارند دشمنان بهانه به دست آورند و جلوِ حرکت مبارزه با فساد را بگیرند.
	در سالهای گذشته، شعار مبارزه با فساد، مکرّر مطرح شد؛ در جلسات، به برخی مسؤولان تأکید شد؛ در محافل عمومی، برای مردم بیان شد؛ اما با همین‌گونه جنجالها و مغلطه‌کاریها نگذاشتند پیش برود. مسؤولان عالىِ کشور به کسانی که زندگی آنها در لجنزار فساد و رشدشان با فساد است، نباید اجازه دهند با بهانه‌های گوناگون، جلوِ این کار بزرگ را بگیرند.
	در درجه اوّل، وحدت و هماهنگی و همدلی بین مسؤولان قوا مطرح است. قوّه مجریّه، قوّه قضایّیه، قوّه مقنّنه، نمایندگان محترم مجلس، وزرای محترم، قضات محترم، همه کارگزاران نظام اسلامی و کارگزاران حضرت بقیةاللَّه ارواحنافداه و در واقع خدمتگزاران این مردمند. همه خود را خدمتگزار مردم بدانند. امروز مردم از مبارزه با فساد خرسند میشوند و آن را مطالبه میکنند. هر کس به مردم علاقه دارد، هر که از زبان مردم حرف میزند و برای آنها کار میکند، باید در این مبارزه پیشقدم باشد.
	البته همه دست‌اندرکاران هم باید سعی کنند که در این زمینه، ظلم و ناروایی به وجود نیاید. با فساد و فاسد و مفسد مبارزه کنند، نه با بیگناه. این هم باید مراقبت شود. تبعیض هم نباید باشد - همان‌طور که عرض کردیم - با یک چشم به افراد نگاه کنند. اگر این‌طور شد - که به لطف و فضل الهی ان‌شاءاللَّه همین‌طور هم هست و خواهد بود - آن‌گاه الطاف الهی شامل حال خواهد شد و خدای متعال کمک خواهد کرد تا این حرکت پیش برود و ان‌شاءاللَّه در همه بخشها مسؤولان بتوانند به وظایف خود به‌درستی عمل کنند.
	از خداوند متعال میخواهیم که الطاف خود را بر این ملت عزیز نازل کند و ان‌شاءاللَّه این ایام - این ماه مبارک و ماه ذیحجّه و دهه مبارک فجر - را روزها و ماههای لطف و مرحمت و برکات خود برای ملت و کشور قرار دهد و قلب مقدّس حضرت ولىّ عصر را از ما راضی و خشنود و دعای آن بزرگوار را شامل حال ما کند.
	والسّلام علیکم و رحمةاللَّه و برکاته‌
	 
	 
	 ۱) حج: ۲۸