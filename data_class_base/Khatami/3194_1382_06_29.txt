
	بسم‌اللَّه‌الرّحمن‌الرّحیم‌
	 
	امروز و این مراسم به یاد ماندنی را به جوانان عزیز - دانش‌آموختگان نیروهای سه‌گانه ارتش جمهوری اسلامی ایران - تبریک میگویم و از استادان و مدیران این دانشگاهها و آموزشگاهها به‌خاطر زحماتشان سپاسگزاری میکنم.
	 
	افسران جوان ما با ذخیره ایمان و شجاعت و کارآمدی و کاردانی، میتوانند برای آینده کشور و ملتشان تأثیرهای عمیق و بزرگی داشته باشند. یک ملتِ مستقل، تنها در سایه نشان دادنِ کفایت و کاردانی و شجاعت است که میتواند خود را در برابر توفانهای سهمگینِ زیاده‌خواهی و طغیانگرىِ شروران عالم حفظ کند و زندگی، کشور، آینده و تاریخ خود را افتخار بخشد. این، مخصوص امروز هم نیست. در همیشه تاریخ، قدرتمندانِ شروری وجود داشته‌اند که با زیاده‌طلبیها و شرارتِ ذاتی خود، موجبات مزاحمت و اذیّت را برای ملتهای مستقل فراهم میکرده‌اند و ملتها فقط یکی از دو راه را در پیش داشته‌اند: یا راه ایستادگی و تکیه به خود و استفاده از نیروهایی که خداوند متعال در درون یک ملت به ودیعه گذاشته و باارزشترین ذخایر آنها را تشکیل داده و تحصیل کاردانی و نشان دادن غیرت و شجاعتِ لازم و یا تسلیم و ذلّت؛ آن‌چنان‌که سرنوشت بعضی از ملتها بر اثر بیکفایتی یا طمع‌ورزیهای مسؤولان آنها چنین رقم زده شد.
	 
	همه دستگاههای کشور برای به‌وجود آوردن آن‌چنان وضعیت افتخارآمیزی برای ملت میتوانند سهیم باشند؛ اما نقش نیروهای مسلّح، نمایانتر و برجسته‌تر است. جوانان میهن اسلامی ما چه در ارتش پُرافتخار جمهوری اسلامی ایران، چه در سپاه پاسداران انقلاب اسلامی و چه در نیروهای بسیج مردمی، در طول گذشته عمر پُر برکت استقلال ایران - که مربوط به دوران جمهوری اسلامی است - توانسته‌اند این نقش را ایفا کنند و مفتخرانه آن‌را به انجام برسانند؛ بعد از این هم همین خواهد بود.
	 
	جوانان عزیز! از امروز شما وارد عرصه خدمتگزاری در ارتش خواهید شد. همه نقشها حائز اهمیت است. در هر نیرو و در هر مسؤولیتی که هستید و هر خدمتی که به شما واگذار شده است، در برابر آن احساس مسؤولیت و نیز احساس توانایی کنید. هم احساس کنید که موظّف و مسؤولید که این کار را به بهترین‌وجه انجام دهید، هم عمیقاً احساس کنید که بر این کار توانایید؛ و حقیقت، همین است.
	 
	نوآوری، ابتکار، استفاده از دلهای پاک و نیروهای با استعداد عمیق، میتواند روزبه‌روز ارتش را پیش ببرد. امروز، ملت و کشور شما به این فعّالیت درونی و بیرونی (عزم و ایمان شما از طرفی و تلاش و کارتان از طرف دیگر) نیازمند است.
	 
	دشمنان، استقلال ایران را نمی‌پسندند و مخالف آن هستند. آن کسانیکه دهها سال ظالمانه از سفره این ملت دزدیده و غارت کرده‌اند؛ قدرتمدارانی که به چپاولگرىِ این مرز و بوم در طول حکومت فرمانروایانِ بیکفایت و خائن عادت کرده‌اند، در دوران جمهوری اسلامی - که دستشان کوتاه شده است - به فکر کارشکنیاند. از روز اوّلِ انقلاب و تشکیل نظام اسلامی، این دشمنیها شروع شده و فراز و نشیب داشته که به فضل پروردگار تا امروز شکست خورده و بعد از این هم شکست خواهد خورد. مهم این است که ملت ایران و مأموران این ملت - مسؤولان - در بخشهای مختلف به خود و خدای خود متّکی باشند، که هستند. البته در تمام مدّت انقلاب اسلامی و دورانِ شکوهمند نظام اسلامی همین‌طور بوده و بعد از این هم همین‌گونه خواهد بود.
	 
	فرزندان عزیز من در همه سازمانها و بخشهای نیروهای مسلّح، با احساس توانایی و نشاط، وظایفشان را به بهترین وجهی دنبال کنند و وضعیتی را که امروز نیروهای مسلّح در کشور ما دارند که آن محبّت فیمابین میان مردم و نیروهای مسلّح و احساس یگانگی آنها با نیروهای مسلّح است، قدر بدانند.
	 
	از خداوند متعال، توفیقات و رحمت و فضلِ فراوانش را برای یکایک شما مسألت میکنم.
	 
	والسّلام علیکم و رحمةاللَّه و برکاته‌