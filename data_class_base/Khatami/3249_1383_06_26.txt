
	بسم‌اللَّه‌الرّحمن‌الرّحیم‌
	خیلی جلسه‌ی شیرین و مطلوبی بود. از تلاوت قرآن و پیچیدن صوت مبارک قرآن‌خوانی در این فضا لذت بردیم. حقیقتاً شنیدن آیات کتاب الهی دل انسان را روشن میکند.
	این جلسه و مراسم شما یک جنبه‌ی نمادین هم دارد که خیلی مهم است و آن، این است که قرآن باید محور اجتماع امت اسلامی و همه‌ی ملتهای اسلامی باشد. اگر ما - امت بزرگ اسلامی - مفاهیم و تعالیم قرآن را محور تجمع خودمان قرار دهیم، وضع دنیا و وضع امت اسلامی عوض خواهد شد.
	امروز شما ملاحظه کنید؛ به‌وضوح میشود دید که جنگ همه‌جانبه‌ی بزرگی را علیه همه‌ی امت اسلام، و نه قسمتی از آن، راه انداخته‌اند. این جنگ هم ابعاد اقتصادی، سیاسی، فرهنگی، نظامی و امنیتی دارد و هم ابزار عظیم تبلیغاتی امروز را در اختیار دارد. آنچه شما امروز در فلسطین یا در عراق یا در افغانستان مشاهده میکنید، فقط جنگ علیه یک ملت نیست و اگر با فلسطین میجنگند، در واقع با موجودیت اسلام در این منطقه میجنگند. اگر رژیم صهیونیستی را با همه‌ی وجود میخواهند تأیید و تقویت کنند، برای این است که میخواهند یکپارچگی دنیای اسلام و قدرت آن را با مانع بزرگی مواجه کنند. یکی از دالانهای فتح دنیای اسلام، فتح فلسطین است و یکی از دالانهای آن نیز حالا عراق شده است؛ میخواهند دنیای اسلام را قبضه کنند.
	برای استکبار، مسأله‌ی اصلی، دنیای اسلام است. آنها میخواهند دنیای اسلام را که بیش از یک میلیارد جمعیت دارد؛ بخش عظیمی از منابع مالی و منابع طبیعی مورد نیاز امروز را در اختیار دارد؛ روح جدید و حرکت و بیداری اسلامی، امروز آن را سرپا نگه‌داشته است، از بین ببرند. هدف آنها، دنیای اسلام است.
	دنیای اسلام باید به فکر حفظ موجودیت اسلام و حفظ عزت امت اسلامی باشد. این، چگونه ممکن است؟ از راه قرآن. قرآن به ما همه چیز را تعلیم داده است. قرآن را باید آموخت، قرآن را باید فهمید، قرآن را مثل نوشیدنی گوارا و مقوی باید نوشید و زندگی خود را با آن با طراوت و سرشار از نیرو و عزت کرد.
	برادران من ! این خواندن و تلاوت قرآن، قدم اول است، قدم آخر نیست. اول، آشنایی و انس با قرآن لازم است. بعد، مفاهیم قرآنی را به صورت سطورِ قطعی و مجسمِ برنامه‌ی زندگی در مقابل چشم نگه داشتن، تا ما را به این طرف و آن طرف نکشانند؛ یک روز ما را به سمت کمونیسم بکشانند، یک روز به سمت لیبرالیسم؛ یک روز از سوسیالیسم بگویند، یک روز از سرمایه‌داری. قرآن را وقتی که یاد گرفتیم و با آن آشنا شدیم، نمیتوانند ما را به این طرف و آن طرف بکشانند؛ چون خط روشن قرآن ما را هدایت میکند. و آن‌گاه، پیاده کردن این مفاهیم در واقعیت زندگی است.
	البته من این قهرمانهای قرآنی را خیلی دوست دارم و به این شخصیتهای قرآن‌خوان خیلی علاقه و ارادت دارم؛ اینها کسانی هستند که قرآن را برای ما - برای ذهن، دل و جان ما - مجسم میکنند. این خواندنِ خوب - که ما این همه تشویق میکنیم - مفاهیم را مشخص میکند. شما ببینید این استاد محترم میهمان ما آقای شیخ احمد محمد عامر، امروز چه خوب قرآن خواند. قرآن خواندن خوب، که با صوت خوب و با نغمه‌ی خوب و با توجه به معانی انجام بگیرد، مفاهیم قرآن را جلوی انسان مجسم میکند؛ انسان را به عمل نزدیک میکند؛ انسان را با معرفت قرآنی نزدیک میکند. بحمداللَّه جوانهای ما خوب پیش رفتند، خدا را شکر میکنیم؛ این از برکت انقلاب است.
	یک روز در کشور ما قرآن‌خوانی مهجور بود؛ گوشه‌یی در تهران یا در مشهد، کسی مثل آقای مولایی پیدا شود که عاشق قرآن باشد و زحمت بکشد و جلسه پشت جلسه برگزار کند، تا در طی سالهای متمادی تعدادی شاگرد را تربیت کند؛ آن وقتها این‌طوری بود؛ این افراد در غربت بودند و در معرض، در عَلم و جلوی چشم و در تلویزیون نبودند. قرآن در جامعه‌ی ما در حکومت طاغوت محکوم بود. ما خدا را بر حکومت اسلامی و بر حاکمیت اسلام شکر میکنیم که امروز قرآن مایه‌ی افتخار در کشور ماست و قرآن‌خوانی برای کشور ما مایه‌ی آبروست؛ این از موهبتهای اسلام است؛ این را نظام اسلامی به ما داد؛ این هدیه‌ی الهی به ما بود که قرآن در زندگی، در جان، در روح و در زبان ما وارد شد.
	از برادرانی که در اوقاف و در بخشهای مختلف - دستگاههای مرتبط با مسائل قرآنی که این جلسات را تمهید میکنند و ترتیب میدهند - فعالیت میکنند و نیز از اساتید قرآن که جوانها را تربیت میکنند و از جوانها که فرا میگیرند، خیلی متشکریم. بحمداللَّه صداهای خوب و استعدادهای خوب هست، منتها من باز هم تأکید میکنم که قرآن‌خوانهای ما با مفاهیم قرآن آشنا شوند و بفهمند که چه میخوانند. این، به خواندن آنها هم کمک میکند، به زیبایىِ تلاوت هم کمک میکند و به تأثیر نفس آنها هم کمک میکند.
	پروردگارا ! ما را با قرآن زنده بدار؛ زندگی ما را زندگی قرآنی قرار بده؛ در قبر و برزخ و قیامت ما را با قرآن محشور کن.
	
	والسّلام علیکم و رحمةاللَّه و برکاته‌