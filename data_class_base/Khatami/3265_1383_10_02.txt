
	بسم اللَّه الرّحمن الرّحیم
	به همه ی شما جوانان عزیز، ورود به جرگه ی خدمتگزارىِ ارتش جمهوری اسلامی ایران و گرفتن سردوشی و رسمی شدن حضور خدمتگزارانه و دلاورانه ی شما در نیروهای مسلح را تبریک عرض می کنم... جوانان عزیز ما در دانشگاه افسری و در همه ی دانشگاه های نظامی کشور با دو هدف به کار و تحصیل اشتغال دارند: هدف اول، دانش و هدف دوم، آمادگی و تربیت نظامی. نظامیان در جمهوری اسلامی ایران باید مردمان دانشمند و فرزانه و دارای نگاه با معرفت و شناخت نسبت به همه ی مسائل جامعه، بلکه همه ی مسائل آفرینش باشند. تحصیل، یک موقعیت و زمینه ساز موفقیت های بزرگ است. اولین کار شما جوانان، فراگیری آموزشها و بالا بردن سطح دانایی هاست. با دانایی است که یک انسان، یک جامعه و یک کشور توانایی به دست می آورد. آنچه بر سر ملتهای عقب افتاده ی دنیا آمد، بر اثر غفلت و نادانی بود. هدف دوم، روحیه ی نظامیگری و پرورش روح شجاعت و دلاوری است. فراگیری فنون نظامی باید با این روحیه همراه باشد. نظامیان - چه ارتشی و چه سپاهی و چه سایر نیروهای مسلح - کسانی هستند که در راه آرمانهای والای کشور و جامعه شان و در راه پیشرفت کشور و اقتدار ملتشان، آماده ی نشان دادن دلاوری و فداکاری اند. یک ملت، بخصوص وقتی که در پی آرمانهای بلند باشد، دشمنانی خواهد داشت و بدون شک این دشمنان از اِعمال قدرت اجتناب نخواهند کرد. یک ملت اگر بخواهد سرافراز بماند، باید قدرتمند باشد. این قدرت در شکل نظامی آن به وسیله ی نیروهای مسلح انجام می گیرد. نیروهای مسلح حصار مستحکم یک ملتند. آرمانهای جمهوری اسلامی - که در خطابه ی دانشجویان عزیز به آن اشاره شد - آرمانهای والای انسانی و الهی است. آرمانهای جمهوری اسلامی، تعالی انسان، پیشرفت انسان، رفاه انسان، اقتدار جامعه، پیشرفت در همه ی میدانهای معرفت انسانی، حمایت از عدل در سراسر جهان و مقابله با زورگویان و تجاوزگران و زیاده طلبان است. اینها آرمانهایی است که وقتی یک ملت خود را به آنها معتقد و ملتزم بداند، هم در پیشگاه خداوند و در ملکوت اعلی ، و هم در پیشگاه همه ی آحاد انسانیت در سراسر جهان ارج و قدر خواهد یافت. به همین دلیل است که نظام جمهوری اسلامی با طرح آرمانهای والای خود در محیط جهانی - که مثل نسیم بهاری در همه جای جهان جاری شد و به گوش همه رسید - در چشم ملتها موقعیت بسیار والایی پیدا کرد. امروز در سرتاسر جهان هر جا که اثر مخرب تبلیغات پُرحجم دشمنان راه را مسدود نکرده باشد، ملتهای جهان، ملت ایران را به چشم عظمت و بزرگی نگاه می کنند و برای شما قدر می شناسند. در دوران جنگ تحمیلىِ هشت ساله، که نیروهای مسلح و ملت ایران آن دفاع جانانه و فراموش نشدنی را از خود نشان دادند، بسیاری از ملتهای مسلمان، آیین شما، مذهب شما، افکار شما و عقاید شما را به برکت همان دفاع جانانه و ایستادگی در مقابل زورگویی و تجاوزگری، بدون هیچ تبلیغی پذیرفتند؛ اینها واقعیت است. آرمانهای جمهوری اسلامی آرمانهایی است که در عمق جانِ همه ی ملتها وجود دارد. همه ی ملتها استقلال و آزادی و رهایی از چمبره ی زورگویانِ قدرت طلب جهانی را طالبند. همه ی ملتها طالب رفاه و علم و زندگی سعادتمندانه و برخوردار از امنیت و آرامش اند، که جز با کمک فضای معنوی و روح لطیف دینی به هیچ وجه برای انسان قابل دسترسی نیست؛ اینها همه در شمار آرمانهای والای جمهوری اسلامی است. ما برای ملتِ خود اقتدار را نه برای تجاوزطلبی، رفاه را نه همراه با شکاف اجتماعی، پیشرفت علمی را نه با غفلت از آرمانهای معنوی؛ بلکه رفاه را با عدالت، پیشرفت علمی را همراه با امنیت روانی و روحی، و اقتدار را همراه با نگاه برادرانه به همه ی ملتهای جهان طالبیم؛ اینها آرمانهای جمهوری اسلامی است. شما در این دانشگاه - که به نام مبارک امام علی (علیه السلام) مزین است - و در هر دانشگاه نظامی دیگر، در راه این آرمانها حرکت می کنید و با کوشش جوانانه ی امروز خویش، خود را برای دفاع مردانه و دلاورانه آماده می کنید. این موقعیتِ بسیار بزرگی است؛ این فرصتِ بسیار عزیز و مغتنمی است؛ این را قدر بدانید. امروز نیروهای مسلح در چشم ملت ایران عزیزند. امروز نیروهای مسلح، چهره ی متکبر و زورگو، احساس جدایىِ از ملت و اقتدارِ دورکننده ی هر انسانی از متن مردم را ندارند. این روحیه را در خودتان تقویت کنید؛ روحیه ی از مردم بودن، با مردم بودن، برای مردم بودن و در راه هدفهای مردم بودن. در فضای دانش و شور و نشاط جوانی در این دانشگاه، فرصت را برای پالایش روحی خود مغتنم بشمارید. روحیه ی صفای جوانی و درخشندگی دل جوانان نعمت بزرگی است که در دوران جوانی باید قدر آن را بدانید. امروز شما، جوان، سالم، سرپا، در راه اشتغال به تحصیل دانش و در راه یکی از ارزنده ترین خدمتها به کشور و ملتتان و اسلام عزیز قرار دارید؛ این فرصتِ بسیار با ارزشی است. روح امید را در خودتان زنده نگه دارید. نام مبارک حضرت مهدی (ارواحنا فداه) در خطابه ی دانشجویان و در سخن همه ی کسانی که از دلِ روشنی برخوردارند، اشاره به ذخیره ی امید بشریت و تاریخ است. امام مهدی (علیه الصلاةوالسلام و ارواحنا فداه) ذخیره ی امید بشریت است. اگر این امید در دل انسان وجود داشته باشد، به نظر او قدرت نمایىِ صوری قدرتمندان، پوچ و حضور قدرتمندانه ی آنها در عرصه های بازیگرىِ جهانی در خور استهزاء خواهد آمد؛ حقیقت قضیه هم همین است. هیاهوی قدرتمندان و قدرتمداران مانند کف روی آب در مقابل جریان اصیل و تمام نشدنىِ حقیقت و معنویت، تاب ماندن و جلوه کردنِ همیشگی را ندارد. شما وابسته به آن جریان اصیل و جوشنده و دایمی و پیوسته هستید؛ خودتان را بدرستی بشناسید؛ راهتان را بدرستی بشناسید و آن را قدر بدانید. امیدوارم این دوره های مشترک، به پیشرفت روزافزون ارتش جمهوری اسلامی و به رشد بهتر دانشجویان نظامی ما کمک کند و خداوند متعال نگهدار همه ی شما باشد و شما جوانان عزیز را به این ملت و به این کشور ببخشد. والسّلام علیکم و رحمةاللَّه و برکاته
	والسّلام علیکم و رحمةاللَّه و برکاته