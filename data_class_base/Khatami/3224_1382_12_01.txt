
	سلامٌ‌علیکم. صبح عالی بخیر. امروز هم حضرتعالی مثل همیشه در نخستین لحظات آغاز انتخابات، پای صندوق رأی حاضر شدید. در چنین لحظاتی چه پیامی برای ملت عزیزمان دارید؟
	
	بسم‌اللَّه‌الرّحمن‌الرّحیم. اوّلاً از خداوند متعال شکرگزارم که یکبار دیگر به من توفیق داد تا توانستم در این امر عمومی و مهمّ کشورمان - یعنی انتخابات - شرکت کنم. من امروز به سی نفر رأی دادم و خوشحالم؛ اولاً از این جهت که یک وظیفه و تکلیف را انجام دادم؛ ثانیاً از این جهت که حقّی را به‌عنوان یک شهروند استیفاء کردم. هر شهروند حق دارد به اندازه یک نفر در انتخابات مجلس شرکت کند. من هم این حق را داشتم و امروز آن را استیفاء کردم. لازم میدانم از ارواح طیّبه و انسانهای بزرگی یاد کنم که با تلاش و مجاهدتِ خود این راه را برای ما باز کردند و به ملت ایران این امکان را دادند که آزادانه سرنوشت خود را انتخاب کند. امام بزرگوار ما در رأس این انسانها قرار دارد. به روح بزرگ ایشان درود میفرستم و از خدای متعال علوّ درجات ایشان را مسألت میکنم. همچنین به شهدای عزیزمان، ایثارگران دوران انقلاب و دوران دفاع مقدّس و خانواده‌هایشان درود میفرستم. اینها بودند که با تلاش خود این امکان را به ما دادند.
	
	امروز هم برای کشور و ملت روز بزرگی است. همه انتخاباتها این‌طور است؛ اما احساس میکنم این انتخابات مهمتر است؛ چون میبینید که ستیزه‌گرانِ با انقلاب اسلامی و کشور ایران چه تلاشی میکنند برای این‌که شاید از حرکت مردم به سمت صندوقهای رأی جلوگیری کنند. مردم بحمداللَّه پُرشور و شوق و آگاه و هوشمند هستند. به عقیده من جوانانی که امروز با شوق و شور مایلند در سرنوشت کشورشان به اندازه رأی دادن دخالت کنند - یا برای بار اوّل، یا برای بار دوم، یا برای چندمین بار - و این سهم را در آینده کشور ایفا نمایند، آن‌گونه‌اند که هیچ کس نمیتواند مانع از انجام این کار بزرگ و این وظیفه توسط آن شود. امیدوارم ان‌شاءاللَّه امروز انتخابات خوبی داشته باشیم و نتیجه این انتخابات برای کشور ما مبارک باشد و ملت و کشور ما از آن سود ببرند.
	
	از آقایان خبرنگاران هم که به این‌جا آمده‌اند و وقایع امروز را منعکس میکنند، متشکّریم.