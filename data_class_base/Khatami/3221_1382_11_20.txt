
	... آنچه در پایان عرایضِ امروز میخواهم عرض کنم، این است که راهپیمایی بیست‌ودوم بهمن جزو برکات بزرگ الهی برای این انقلاب و این ملت است. نباید این راهپیمایی - بخصوص راهپیمایی بیست‌ودوم بهمن امسال - را کوچک و کم‌‌اهمیت دانست. همان‌طور که قبلاً هم عرض کردیم، این مراسم یکی از بزرگترین مظاهر حضور مردم در صحنه است. به همین دلیل از اوّل انقلاب در بسیاری از سالها، قبل از بیست‌ودوم بهمن تبلیغات بوقهای بیگانه در تشویق مردم به حضور نیافتن در این راهپیمایی به زبانهای مختلف شروع میشد. گاهی میگفتند مردم شرکت نمیکنند، گاهی میگفتند مردم زده شده‌اند، گاهی میگفتند مردم خسته شده‌اند! هر سال هم بحمداللَّه تعالی این راهپیمایی به صورت پُرشور و عمومی و چشمگیر برگزار شده است. بعد از آن هم که راهپیمایی انجام شده، باز بوقهای بیگانه گفته‌اند بله، پول داده‌اند و عدّه‌ای را آورده‌اند! یکبار هم که هوا آفتابی بود، گفتند مردم آمده بودند در خیابان آفتاب بگیرند! خیال کردند این‌جا هم لندن است که اگر نیم ساعت آفتاب شد، همه به خیابان بزنند! این‌جا الحمدللَّه روزها غالباً هوا آفتابی است و مردم به آن‌طور چیزی احتیاج ندارند. دشمنىِ آنها با حضور مردمی، از این تبلیغات معلوم میشود. دشمنىِ آنها حاکی از اهمیت بالای حضور مردمی است که از همه قشرها شرکت میکنند. جوانان - که در کشور ما اکثریت دارند - میآیند، افراد مسن میآیند، زنان میآیند، مردان میآیند، بچه به بغل میآیند، عصا به دست میآیند و حضور پیدا میکنند. این چیز خیلی عجیبی است. این را شما بدانید که یک مراسم صددرصد مردمی که جنبه سیاسی داشته باشد و این‌طور مردم را جذب کند و هر سال تکرار شود و با این ابعاد عظیم انجام گیرد، در هیچ جای دنیا نداریم. این‌که در سراسر شهرهای کشور همه قشرهای مردم بلند شوند و بیایند در یک راهپیمایی شرکت کنند، چنین مراسمی در دنیا وجود ندارد. امسال که تبلیغات علیه مظاهر مردم‌سالاری در کشور ما از همیشه بیشتر است - به دلایلی که بعضی را اشاره کرده‌ایم و بعضی را هم اشاره خواهیم کرد - و دشمنان ملت ایران برای این‌که مظاهر مردم‌سالاری را در کشور از بین ببرند یا ضعیف و کمرنگ کنند، امسال بیش از همیشه داعی دارند، ان‌شاءاللَّه مردم ما به فضل پروردگار و حول و قوّه الهی و به کوری چشم دشمنان، حضور خیلی قویتر و پُررنگتر و نمایانتری خواهند داشت.