
	با توجّه به این‌که با فاصله نسبتاً کوتاهی مجدّداً به بم بازگشتید، لطفاً علّت آن را بفرمایید. همچنین با توجّه به بازدیدی که از منطقه داشتید و از نزدیک با مردم گفتگو کردید، اقدامات صورت گرفته را چگونه ارزیابی میکنید؟
	
	بسم‌اللَّه‌الرّحمن‌الرّحیم
	
	من آن روز به آقایانِ هیأت دولت گفتم «فوق‌العادگی مسأله بم نباید فراموش شود»؛ اما روزنامه‌ها نوشتند «مسأله بم نباید فراموش شود»! معلوم است که مسأله بم فراموش نخواهد شد. آنچه احتمال داشت فراموش شود و من سفارش کردم فراموش نشود، فوق‌العاده بودن این مسأله است. ما اصرار داریم که این مسأله در روال کارهای عادّی قرار نگیرد؛ چون حادثه فوق‌العاده‌ای است و حتماً باید رسیدگىِ فوق‌العاده شود.
	
	و اما آنچه امروز دیدم، این بود که بسیار کارهای خوبی شده، بسیار کارهایی هم نشده که باید صورت گیرد.