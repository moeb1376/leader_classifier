
	بسم‌اللَّه‌الرّحمن‌الرّحیم‌
	 
	خدا را سپاسگزاریم که امسال هم این توفیق را پیدا کردیم تا در جمع شما دانشجویان عزیز و افسران جوان و مسؤولان زحمتکش این دانشگاه و نیروی زمینی ارتش جمهوری اسلامی ایران شاهد ثمره تلاش و موفقیّت شما باشیم. به جوانان عزیز فارغ‌التّحصیلِ این دانشگاه و همچنین دانشکده فارابی و به جوانانی که از امروز رسماً کسوت نظامیگری را با گرفتن سردوشی به تن کردند و در صف خدمت قرار گرفتند، تبریک عرض میکنم. البته همه کسانی که علم را تحصیل میکنند، باارزشند و هرکدام از جوانان ما در هر رشته‌ای، دانش را زیور وجود و فعّالیتهای دوران زندگی خود قرار میدهند، برای کشور یک ذخیره و مغتنم است؛ اما بعضی از دانشجویان و بعضی از مراکز تحصیلی از جهاتی ارزش و امتیاز دارند و شما از این قبیل هستید. فرق است میان کسی که دانش را تحصیل میکند و از آن برای تأمین زندگی خود بهره می‌برد - که این هم البته باارزش است - و کسی که دانش را تحصیل میکند تا برای کشور و در خدمت امنیت ملت، آن را به‌کار ببرد. در میان کسانی هم که دانش را برای مصلحت کشور و امنیت ملت به‌کار میبرند، آنهایی که صفوف پُرخطرتر را انتخاب کرده‌اند، بیشتر مورد ستایش قرار میگیرند. علاقه و محبّت من به افسران جوان و دانشجویان رشته‌های نظامی بدین خاطر است. برای یک ملت، درس عزّت و افتخار از حسین‌بن‌علی علیه‌السّلام درس گرانبهایی است. میدانهای گوناگونی هم برای بروز دادن عزّت و افتخار ملی وجود دارد؛ اما جوانمردانی که در نیروهای مسلّح همچون حصارهای مستحکمی از کشور و ملتشان حراست میکنند، چهره‌های زیباتری از عزّت و افتخارات ملی را به نمایش میگذارند. شما جوانان عزیز قدر این موقعیت والا را بدانید. همه کسانی هم که جسم و جان و نیرو و استعداد خود را برای سربلندی کشور و اسلام و نظام اسلامی مصرف میکنند، قدردان این موقعیت والا را باشند.
	 
	نکته دیگر این است که فرماندهىِ نظامی مثل مدیریّتهای غیرنظامی نیست. فرق است بین یک فرمانده نظامی و مدیر یک سازمان یا یک کارخانه یا یک اداره. در فرماندهی، رهبری وجود دارد. جوهر فرماندهی، رهبری است. فرمانده نظامی فقط به ابلاغ آیین‌نامه و دستور نمیپردازد، بلکه مجموعه تحت فرماندهی خود را رهبری میکند؛ یعنی فکر و جان و دل آنها را هم مانند جسم آنها هدایت مینماید. برای این کار، خود را آماده کنید. مجموعه تن‌ها و جانها و دلهایی که تحت فرماندهی شما باید کار بزرگ دفاع از عزّت و افتخار را انجام دهند، محتاج دانش و خرد و صفات والای انسانی شما هستند. پرهیزکاری و تقوا و حلم و بردباری و صبر و پافشاری و استقامت شما در مقابل دشواریها و غلبه بر موانع میان راه؛ توکّل شما به خدای بزرگ و اعتماد به حمایت و کمک او و دیگر خصال والای انسانی، چیزهایی است که شما برای رهبرىِ مجموعه‌های تحت فرماندهىِ خود به آنها نیاز دارید.
	 
	جوانان عزیز! جوانی، بهترین دوران برای فراگیری است. به تعبیر بهتر، جوانی بهترین زمان و موقعیت برای صیرورت واقعی انسانی است. این فراگیری، فقط فراگیری مغز شما نیست؛ فراگیری دل و جان شما نیز هست. بسیاری از خصوصیّات والای انسانی فقط در جوانی قابل کسب است. آنچه میتواند پشتوانه شما در تمام دوران خدمت و دوران زندگیتان باشد، شرف انسانی و اسلامی شماست که متّکی به همان ایمان راسخ و خصال معنوی و ملکوتی است؛ اینها را در خودتان به‌وجود آورید. این دوران برای شما بسیار مغتنم است؛ این نیازِ امروز است؛ نه فقط نیاز ارتش یا نیروهای مسلّح و نه فقط نیاز مجموعه‌های نظامی، بلکه نیاز ملت و کشور شماست. من میخواهم به شما بگویم: این امروز نیازِ انسانیت است. در طول تاریخ، بشریت همواره از استکبار و قدرت‌گرایىِ قدرتمندان و زرمندان و زورمندان، لطمه و آسیب دیده است. هرچه شما نگاه کنید، میبینید آسیبها و بدبختیها و تیره‌روزیهای بشریت در طول زمان، ناشی از خصلت فرعونی و خوی استکباری قدرت‌طلبان و زرمندان و زورمندانی است که حدّی برای اشتهای سیریناپذیر آنها وجود ندارد. امروز هم همین‌طور است. امروز میبینید قدرت استکبار با چهره نظامیگرانه و با زبان زور با دنیا حرف میزند. حتّی لعاب ضخیم تبلیغات فریبنده رسانه‌های غربی هم دیگر نمیتواند این چهره زشتِ زورمداری و قدرت‌طلبی را بپوشاند. با زبان زور حرف میزنند. برای این زورگویی، از هیچ کارِ بر خلاف شرافت هم ابا نمیکنند؛ مفاهیم انسانی را تحریف میکنند، واژه‌های شریف انسانیت را قلبِ معنا میکنند، به ملتها دروغ آشکار میگویند و دم از خصلتهایی میزنند که به‌کلّی از آنها تهیدستند. هر ملتی اگر تن به تسلیم در مقابل این زورگویی دهد و ذلّت را بپذیرد، در طول تاریخ و پیش انسانهای باوجدان، مورد ستایش قرار نخواهد گرفت. هیچ کس ملت یا بزرگان و سرداران ملتی را به‌خاطر تسلیم در مقابل دشمن و پوشیدن لباس ذلّت، مدح و ستایش نکرده است. همه از ملت و سرداران و سربازان و مسؤولانی که در مقابل زورگوییها مقاومت کرده‌اند - حتّی اگر به قیمت جان آنها تمام شده باشد - مدح و ستایش کرده‌اند. البته امروز استکبار، علی‌رغم های و هوىِ فراوانش، از قدرت معنویای که بتواند خواسته‌های خود را در سطح دنیا و این منطقه برآورده کند، تهی است. سلاحهای نظامىِ مدرن وجود دارد؛ اما اینها تعیین کننده نهایی نیست. حقّ و راستی هم برای خود قدرتی دارد که در مقابل آن، بسیاری از سلاحهای مدرن و فوق مدرن ناتوان است. ملتها هم برای خود سلاحهایی دارند. انسانهای باشرف و سرافراز هم قدرت بزرگ و ناشناخته‌ای را در اختیار دارند. آنچه وظیفه ملتها و ملت ما و مسؤولان ماست، این است که خود را برای دفاع شرافتمندانه از آرمانها و مرزهای خود آماده کنند. مسأله ما فقط دفاع از مرزها نیست. ممکن است دشمن به‌درستی فهمیده باشد که تهاجم به مرزهای جمهوری اسلامی، برای او هیچ دستاوردی ندارد؛ اما تهاجم به مرزهای آرمانی و عقیدتی ما - که مرزهای هویّت اصلی و ملی ماست - در برنامه دشمنان قرار دارد. همه باید خود را آماده کنند. نظامی و غیرنظامی در این جهت موظّفند.
	 
	جوانان عزیز! به خدا توکّل و اعتماد کنید. به نیروی ذاتىِ خداداده‌ای که در وجود شماست، تکیه کنید. استعدادهای خود را به منصه ظهور آورید. از خود، انسانهای والا و شرافتمندی بسازید که نیروهای مسلّح و این ملت به آنها افتخار میکنند. در محیط زندگی و خدمت، عنصر رهبری را در وجود خود تقویت کنید. مجموعه‌های همجوار و زیر فرمان و دوستان و معاشران خود را با عمل و زبان خود به صراط مستقیم الهی هدایت کنید؛ خدا هم با شماست.
	 
	امیدوارم خداوند متعال شهدای عزیزِ این دانشگاه و نیروی زمینی و دیگر نیروهای ارتش جمهوری اسلامی ایران و شهدای عزیر سپاه پاسداران انقلاب اسلامی و شهدای عزیز بسیج و همه شهیدان راه حق را مشمول رحمت و مغفرت خود قرار دهد و امام راحل بزرگوار را با سرافرازان اولیا و انبیا محشور فرماید.
	 
	والسّلام علیکم و رحمةاللَّه و برکاته‌